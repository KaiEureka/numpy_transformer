忧信述最亨，知休以祐然。留希佛背生，推求比旧前。求比旧前忧，依述最亨知。休以祐然留，希佛背生推。比旧前忧依，述最亨知休。以祐然留希，绅背生推求。旧前忧依述，最亨知休以。祐然留希佛，背生推求比。前忧依述最，亨知休以祐。然留希佛背，生推求比旧。忧依述最亨，知休以祐然。留希佛背生，推求比旧前。依述最亨知，休以祐然留。希佛背生推，求比旧前忧。
书懒聊遮眼，诗穷只掉头。寒醒非不睡，薄醉奈何愁。火细霜还重，风停叶自投。半生灾疾里，谁遣未休休。月淡犹明树，霜严不剩云。天寒一雁叫，夜半几人闻。诗只令吾瘦，清聊与子分。频来仍恨少，此去更离群。春在梅边动，寒从月外来。贫于萤不暖，心与烛俱灰。此意悠悠著，从谁细细开。病来更忧患，泪尽只馀哀。
自君之出矣，壁上琵琶君记取。日日望君君不归，自君去后徒相忆。欲剪征衣寄赠君，天涯望断无消息。自君之出矣，欲寄征衣泪如雨。征衣未寄心已悲，一寸相思隔千里。湘江水是巫山云，巫山云是湘江水。湘江两岸芳草深，湘江日夜多行人。行人去去天之涯，门对落花三两家。家家有酒讴且歌，醉来月下弹琵琶。
对重阳。感重阳。身在西风天一方。年年人断肠。景凄凉。客凄凉。纵有黄花祗异乡。晚云连梦长。酒孤斟。客孤吟。戏马台荒露草深。英雄何处寻。爱登临。莫登临。定是愁来关客心。暮天烟水沈。风敲窗。雨敲窗。窗外芭蕉云作幢。声声愁对床。剔银缸，点银缸。梦采芙蓉隔一江。几时蝴蝶双。
浊酒浇肠遣旅怀，春宵常苦漏声催。坐中不见丘夫子，明月无光厌举杯。二月中和气序均，酒酣偏觉长精神。之人欢会何稀阔，惆怅尊前更惜春。诗论心胆见天真，酒逐羁怀若有神。一夕所思惟我友，四时最乐是熙春。右持卮酒左持螯，慷慨酣歌忆藉糟。因想良交成不寐，清谈终夕未为高。
去雁沙寒，牵藤石老，我来秋色堪伤。瑟瑟西风，蒹葭吹恨微霜。行人莫向桥头倚，倚桥头，怕认沧桑。最销魂，抚遍阑干，立尽斜阳。歌弦十里扬州梦，记珠帘灯火，雾鬓衣香。零落风流，烟波空付茫茫。清箫何处天涯杳，剩年年，愁结垂杨。更黄昏，一种迷离，千古凄凉。
含山有云，莫蔽我衣。彼荷戟者，迫我以驰。我驰我驱，泣涕如雨。仰视白日，光不照下。地不可穴，天不可缘。舍旃舍旃，我尚何言。含山有石，其光差差。石或可转，我节可亏。我夫何之，欲从无所。舍彼黄泉，无相见者。谁谓渊深，我视若陵。我死得死，中心之宁。
云涧之癯，有诗盟未了，鸥泛江湖。一官直为仙耳，不受尘驱。高情逸韵，自兰亭、已后都无。准拟画、剡舟夜雪，与君相对成图。半竹苔寒如此，问谁欤来者，鹤伴薰炉。何如贮之天上，风露冰壶。江南春早，想梅花、不肯欺吾。疑便是，孤山之北，水香月影林逋。
春欲来时，长是与、江梅花约。又还向、竹林疏处，一枝开却。对酒渐惊身老大，看花应念人离索。但十分、沉醉祝东君，长如昨。芳草渡，孤舟泊。山敛黛，天垂幕。黯销魂、无奈暮云残角。便好折来和雪戴，莫教酒醒随风落。待殷勤、留此记相思，谁堪托。
今日复何日，高槐布初阴。良辰非虚名，清和盈我襟。孺子卷书坐，诵诗如鼓琴。却去四十年，玉颜如汝今。闭户未尝出，出为邻里钦。家世事酌古，百史手自斟。当年二老人，喜我作此音。淮、德入我梦，角羁未胜簪。孺子笑问我，君何念之深。
吁嗟嗟，我之与子交兮，子如日兮月如我。未望兮而日在其右，既望兮而日在其左。左与右兮其皆溯日以为明，离日须臾兮月诚不可。日以月为其命兮，日得月而天下有水。月以日为性兮，月得日而天下有火。两相济兮以长生，与天地不堕。
西楼明月。掩映梨花千树雪。楼上人归。愁听孤城一雁飞。玉人何处。又见江南春色暮。芳信难寻。去后桃花流水深。落花飞絮。杳杳天涯人甚处。欲寄相思。春尽衡阳雁渐稀。离肠泪眼。肠断泪痕流不断。明月西楼。一曲阑干一倍愁。
一年春事，常恨风和雨。趁取未残时，醉花前、春应相许。山公倒载，日暮习池回，问东风，春知否，莫道空归去。满城歌吹，也似春和豫。争笑使君狂，占风光、不教飞絮。明朝酒醒，满地落残红，唱新词，追好景，犹有君收聚。
老来风味，是事都无可。只爱小书舟，剩围着、琅玕几个。呼风约月，随分乐生涯，不羡富，不忧贫，不怕乌蟾堕。三杯径醉，转觉乾坤大。醉后百篇诗，尽从他、龙吟鹤和。升沈万事，还与本来天，青云上，白云间，一任安排我。
美人如花花不如，翠滑难胜碧玉梳。道修且阻无音书，蛾眉长颦未曾舒。春风吹衣裳，黯然泪沾襟。莺啼出无心，转添愁海深。窗前红梅花，落尽不可簪。玉台明镜如秋水，疑有人间两西子。美人未可彫朱颜，朱颜但愿长如此。
我生我生何不辰，孤根不识桃李春。天寒日短重愁人，北风随我铁马尘。初怜骨肉钟奇祸，而今骨肉相怜我。汝在北兮婴我怀，我死谁当收我骸。人生百年何丑好，黄粱得丧俱草草。呜呼六歌兮勿复道，出门一笑天地老。
夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。忆人莫至悲，至悲空自衰。寄人莫剪衣，剪衣未必归。朝为双蒂花，暮为四散飞。花落却绕树，游子不顾期。
雨后来更好，绕池遍青青。柳花闲度竹，菱叶故穿萍。独坐殊未厌，孤斟讵能醒。持竿至日暮，幽咏欲谁听。兹游苦不数，再到遂经旬。萍盖污池净，藤笼老树新。林乌鸣讶客，岸竹长遮邻。子云祗自守，奚事九衢尘。
登高旷玄览，寓目销我愁。峰峦滴朝润，萧条气含秋。客边得佳节，虑静境亦幽。况乃岁稔登，遗禾弥道周。糟床注新酿，已免沽挈忧。幸此足斟酌，好景庶可酬。岂知故园月，今夕在兹楼。一笑欲忘言，岁月何悠悠。
自古皆有没，我今始知之。居常待其尽，逝将不复疑。人生无根蒂，去来何依依。既来孰不去，奄去靡归期。复得返自然，人间良可辞。何事空立言，念此怀悲栖。日醉或能忘，一觞聊可挥。且极今朝乐，千载非所知。
春阴苑树合，日出见黄鹂。圆声度繁叶，流羽拂高枝。时节苦易换，况经多别离。君子贵求友，勿怀幽谷悲。春日阳关道，莺声满上林。来从金谷晓，飞度玉楼阴。柳嫩难分色，歌停稍辨音。明朝空解语，人去落花深。
春风开花花满枝，春雨落花花作泥。飘红堕白不解惜，裁青剪翠空如迷。莫嫌花飞春去早，第恐春归人易老。狂蝶无心恋故枝，游蜂有意穿芳草。江上行人去不归，闺中少妇泪沾衣。春愁萦人无远近，燕子不来花落尽。
高台面南山，独立望空阔。东风悠然来，吹我鬓中发。独游动远思，览物念所悦。伊人在千里，山水不可越。玉音坐契阔，容华有消歇。悲哉音莫致，杂佩空自结。群飞云间鸿，北羽俨成列。爱日崇令德，嘉好当无绝。
野人复何知，自谓山泽好。来裨奉常议，识笳鼓羽葆。谁怜老垂垂，却入闹浩浩。营巢犹是寓，学圃何不早。淮桂手所植，汉瓮躬自抱。花开不忍出，花落不忍扫。佳客夜深来，清尊月中倒。一禅两居士，更约践幽讨。
出门见明月，入门思故人。故人如此月，一见一回新。明月相见多，故人相见少。问尔何因缘，长似此月好。故人在何处，南北东西路。明月在咫尺，夜夜庭前树。明月莫亏缺，故人莫离别。愿月如故人，故人亦如月。
雪尽适沾雨，腊穷初得春。上冰鱼意乐，出谷鸟声新。便觉风光好，何忧活计贫。一樽聊共醉，疏率见吾真。朝来何所喜，人唱玉楼春。酒著心还壮，诗成思转新。士衡宁久困，曲逆岂长贫。千载风云会，欣逢圣主真。
老木垂垂绿覆栏，栏前髣髴见山□。尽教富贵饶公等，未许林泉□数廉。晚霁青山无处逃，秋来乘兴便登高。□君欲暮休催去，小驿依然□嫩醪。□□时山漏夕阳，下山草木响□□。□来望到山尽处，一片明冰□□光。
欲结爱山人，共了寻山债。未有买山钱，愁闻有山卖。小雨湿春风，倦云遮落日。不若叫风来，吹云放山出。一眼吞万山，寸心贮千里。何日上归舟，教人问春水。残雪领春来，疏钟惊梦去。尚忆去年愁，孤舟系江树。
断岸留孤棹，层台耸近城。雁传他邑信，鸥背去年盟。几片雪多思，一枝梅有情。何人在楼上，吹笛暮寒生。睡稳窗迟晓，愁多鬓易秋。祇堪浮小艇，不拟上西楼。无尽江山景，须陪杖屦游。一区何日办，孰为我公留。
雪屋清如洗，云崖翠作堆。破扉风自掩，败壁雨先颓。野色初还柳，林香尚有梅。沧江千万顷，一鸟镜中回。云逐归心乱，山随望眼赊。疏林攲晚照，浅溜咽春沙。客路三千过，僧窗一笑哗。此生安税驾，有地即为家。
同是江湖客，居然岁月多。心期看白发，归梦付沧波。子去见家远，吾衰奈别何。几时船上月，载酒定相过。戎马相逢日，那知复此閒。客愁诗莫遣，世事酒相关。江上孤舟在，天隅两鬓斑。更将忧国泪，满袖送君还。
擢第家声在，通班宦路亨。为亲迟受邑，未老谢专城。活计诗书富，岁寒梅竹清。閒中将道眼，醉梦笑功名。九秩犹身健，联麾见子荣。笏床欢节序，鸠杖话平生。世久伤零落，吾犹及老成。酸风吹苦泪，一为典刑倾。
春光垂老日，北骑欲归时。王气如三捷，欢声定四驰。山河还旧贯，草木有馀悲。拟颂中兴业，孤忠只自知。避谤疏毛颖，推愁赖索郎。坐来春漏促，梦去畏途长。故国书题冷，新诗齿颊香。湖山虽好在，岁月已相忘。
楚望迷千里，孤城草树浓。凭临点衣雨，容易落花风。人事年年改，风光处处同。未能忘出处，徙倚更书空。绿野望不极，登临引兴长。凭高延泽国，搔首对风光。乍出莺贪柳，新归燕拣梁。欣欣物华好，吾亦引清觞。
兄弟相过看牡丹，牡丹看了看东园。攀翻花木来还去，九径还行十八番。九径阴阴一一穿，前谈后笑各欣然。缓行不是身无力，满地残红不忍前。只爱酴醾雪作葩，不知雪后减金沙。春归道是无情著，试看游丝舞落花。
风雨来无定，泥涂日向深。直埋今夜月，真失众人心。云外天衢净，人间浊雾侵。幽人久不寐，起坐夜愔愔。捲衣换斗酒，欲饮月明中。坐看浮云合，遥怜四海同。清光知未泯，来岁尚无穷。且尽樽中渌，高眠听雨风。
渐老惜时节，思游那可忘。雪晴天浅碧，春动柳轻黄。笑语宽衰疾，登临到夕阳。未须催野渡，聊欲据胡床。开岁多休暇，官身亦暂闲。楼台先昼永，花柳向春悭。啼鸟随游辔，和风惬醉颜。更怜归路好，破墨数峰山。
失马真成福，移山未必愚。故园三径废，馀俸一钱无。望道心常渴，观书眼欲枯。宦游归自好，不必为莼鲈。疗饥惟恃粥，动步已须人。欲午犹支枕，经旬不过邻。鹊栖寒自稳，鸥没远难驯。莫笑谋身拙，黄冠学季真。
三径频招客，羁怀可自宽。湖分一水近，窗纳数峰寒。好句贫犹得，衰颜醉亦丹。官闲乐如许，何地更求安。病畏空缘浅，愁知醉境宽。五穷空抱艺，六巧岂胜寒。鹤骨全凭杖，霜毛不受丹。春云莫成雪，僵卧有袁安。
晓来悲接夜来欢，安不人惊梦不还。已御翔鸾天上去，委形空寄古楼山。宝奁人去月空寒，百岁荣华忽盖棺。万叶遗经香一篆，日华帘下与谁看。北堂旁立两青衫，六十春风惬笑谈。追远亭前思不见，怨随霜露满山南。
五马南中去，脩途一月宽。暮年忧国切，今日爱民难。志大人无小，政平人自安。端能扫蛮瘴，莫作偶然看。半世几契阔，今年又别离。我应嗟去远，人已恨来迟。宿草青无限，野花红欲窥。藩车行有诏，山路且逶迤。
半世功名在，谁为磊落人。上方怜我直，公亦爱吾身。一笑知天近，频年厌马尘。把麾江上去，得与客星邻。翰墨今词伯，规模古吏师。哭亲声未断，拊枕梦何之。白首侵书幌，青灯耿穗帷。伤心故园路，云物不胜悲。
岁暮客途远，奈此风雪何。故人念行役，置酒相婆娑。高筵无杂宾，欢饮啸且歌。更长烛易短，乐极哀还多。良会不可常，别后少经过。望望天南端，山高水增波。忽枉寄来篇，恍若闻云和。人生行乐耳，此言当拜嘉。
自君之出矣，我琴不曾弹。弦中哀与乐，只在转指间。自君之出矣，蛾眉向谁画。思君如明镜，挂在东窗下。自君之出矣，夜夜卜灯花。思君如车轮，何时碾到家。自君之出矣，一望一回头。思君如辘轳，展转何时休。
兔泉探夜月，熊耳挹岩霏。白玉无尘点，黄金似土挥。乡关心已遂，城市迹全稀。尚爱慈湖水，娟娟照戟扉。忆别东皋上，经年不共吟。尘迷双病目，月照百年心。山色秋霜浅，江流夜雨深。微躯借君力，犹可强登临。
潦倒羁游子，伤心两鬓华。途穷唯有泪，世乱更无家。雨暗闻寒雁，风悲急暮笳。艰难今一概，何处问生涯。天下兵常斗，山中客未归。塞鸿南度早，星使北来稀。草草年光度，悠悠世态非。自悲同社燕，几处傍人飞。
匏系何烦惜，膏明也并烧。积时甘在下，炊后始知劳。本是爨下材，叨君一分直。不惜捐此身，为君佐鼎革。念汝焦头近，怜余束湿同。不才岂梁栋，亦使秋山空。只爱樵歌好，那知有杀心。分无焦尾日，世自寡知音。
一种宫中月，愁人独夜看。光辉流别殿，歌舞未曾阑。妾妒矜新宠，君恩落旧欢。素娥青桂里，相对两同寒。昔日黄金屋，秋来遍网丝。佳人掌上舞，薄命镜中知。砌冷蛩声急，庭空雁影悲。白头吟更苦，词客亦相欺。
的发当何日，孤踪寄远城。念归良独苦，闻别不胜情。野渡留江艇，风烟款客程。知君怀缱绻，须我一杯倾。客晤何曾久，他乡却忍离。君能开好抱，我亦不相思。陇树云千里，江门酒半卮。山川从此隔，鱼雁莫教迟。
吟眺几徘徊，聊人是早梅。直愁花易落，不厌客频来。辨蕊时披竹，寻芳更上台。最怜归路晚，山畔一丛开。若问梅花事，年来异往年。每从千树里，争报几枝先。间发暂前度，繁开仍后缘。芳心君未了，看取季冬前。
风雾捲惊尘，河冰限去津。客程方守冻，天意欲争春。去雁鸣犹急，浮鸥近若驯。香醪如可问，吾欲酹江神。风急牵樯涩，冰坚下楫难。一程残雪里，三日大江干。近渚时登眺，遥山只坐看。到京犹十驿，谁与送飞翰。
何处难忘酒，茫茫宇宙间。浮生无百岁，壮志有千年。穷达非由我，贤愚不系天。此时无一盏，心事向谁宣。何处难忘酒，伤时变故多。有心羞末俗，无力障颓波。漠漠从谁问，悠悠竟若何。此时无一盏，弹铗不成歌。
载酒来朋远，寻芳出郭遥。遇花双盖住，系柳一骢骄。野席留香迥，晴尊助艳娇。谁言阑百宝，吾有玉鸾箫。学舞花将起，矜歌鸟自来。日筵随荫徙，风袂入香开。李白昭阳调，姚黄洛下杯。古今君莫问，且促醉轺回。
年年病里度秋风，双鬓萧萧对转蓬。今日邻家闻玉笛，不堪吹入思悲翁。西北浮云白日微，萧萧木叶傍人飞。那知十载穷途泪，并向秋风湿我衣。西风玉树一枝残，犹自萧萧月影寒。白发只堪供伏枕，那教双泪更漫漫。
清商不堪听，白露自生愁。孤枕寒先入，空阶雨未休。梦魂回永夜，悲怨集新秋。奇树中庭色，伤心不再游。黄叶拥阶深，秋声杂暮砧。天空孤鹤唳，露冷百虫吟。锦暗宵衾色，琼沉晓佩音。可怜摇落节，感此倍萧森。
暝色上高楼，砧声处处秋。月从今夜满，人在异乡愁。乌鹊栖难定，星河影欲流。邻家莫吹笛，归思不能休。渺渺空江上，孤城起暮烟。艰难逢此日，烽火又经年。兴逐秋风起，愁随夜月悬。故乡千里隔，回首正凄然。
念尔行摇落，何心堪寂寥。凌风双鬓短，畏路一身遥。薜荔乱江雨，鱼龙犯夜潮。广陵明月好，曾听玉人箫。客久非吾意，愁来独尔思。寸心今已折，尺素忍教迟。风雨相如病，江山宋玉悲。淮南行落日，惆怅桂枝词。
朝朝一味豆，日日寸心葵。每抱丰年愿，乾坤未有涯。朝朝一味豆，灼灼满园萱。无限春晖思，何堪对酒尊。朝朝一味豆，对对几缸兰。风动香逾远，不禁人倚栏。朝朝一味豆，岁岁两株松。水满亭前镜，宁知鬓似松。
似有新丰酒，寒宵不厌过。言从鸡树密，诗爱凤池多。积霰花为界，沉云玉作河。乡心同万里，醉亦粤人歌。金郎侍从后，宾客响然臻。海内推词伯，尊前得酒人。风生雕鹗气，雪净犬羊尘。此夕欢何极，空惭老角巾。
夙约今方践，期春故尔迟。石犹存雪貌，柳渐逗烟姿。鸟嫩声能和，竹多径易疑。韵留歌尽处，酒半出新诗。乐事应非一，清宵好放船。窗开缘月上，岸泊定花前。穿谷工疑鬼，回溪别有天。为欢愁漏短，明日隔风烟。
千年江表自繁华，风俗犹传晋谢家。君去试过邀笛步，霜天清晓落梅花。棱层宝刹倚晴空，访古曾亲礼志公。明到凭阑时骋目，贾帆千片下江东。青溪馆前江月明，桃叶渡头江水清。莫向酒垆听玉树，谁能不起客中情。
郭外同君去，清尊对水涯。寒潮鸣草径，积雪耀平沙。小艇乘流急，人家逐岸斜。流连归路晚，高柳乱啼鸦。一到江湖上，浮生事事轻。寒烟迷古渡，白浪抱荒城。两岸花争发，中流鸟不惊。扁舟如可问，一任五湖行。
访旧携轩从，山行一径斜。春风多柳絮，夜雨长蒲芽。草满王孙路，云深处士家。怜君头白尽，潦倒卧烟霞。不见方干久，沉吟带瘦容。青山城市远，白屋薜萝封。身向閒中老，交从病后慵。湖山风月夜，安得更相从。
相期赋九日，倚堞兴何饶。天若来风雨，人应感寂寥。长河明远色，寒柳净疏条。更爱东林胜，谈禅坐此宵。登高有惠远，揽胜即庐山。幽事知谁重，浮生得此间。乾坤惟旧侣，霜露各衰颜。莫待黄花老，明朝更一攀。
征骖闻早发，客自塞门归。天暝乌栖树，城寒雪拥扉。美人仍两地，春梦不相违。独赋关山月，茫茫共素辉。别后缄书少，天骄数往还。正忧烽火急，翻羡草茅閒。积雪犹平涧，残阳半在山。相逢春尚浅，杨柳未堪攀。
为爱高秋意，亭亭水一湄。寒光难入谱，秀色自成篱。逸士分栽处，闲僧采服时。山居真不易，相对足栖迟。不寄在篱下，披离自不群。一秋无过客，空谷独逢君。叶覆烟全碧，花饶水半芬。登高重九近，谁共酌秋云。
应自友朋恩，知深谢不言。无衣度霜雪，多难际乾坤。泥重芒鞋涩，云浓湿帽昏。更愁从此去，托足向何门。得絮不云暖，此情君合知。主忧臣但尔，心死身何为。绿草华山带，高楼燕子枝。讵言身未嫁，可任东风吹。
问予何所思，渺在千里友。复问思何切，少交今白首。古交淡如水，今交浓如酒。酒浓祇能暂，水淡乃可久。久要百年心，暂好一朝口。敦古君锐先，薄今我怯后。贞坚霜后松，摇落风前柳。两地各努力，千载期不朽。
一碧了无际，衔樽起浩歌。悲笳闻贼垒，远道阻天戈。满目鱼游釜，全家雀在罗。秋风吹不已，日暮渺山河。世变已如此，天心胡可知。秋来愁里路，劫满局中棋。家散身逾重，时穷道不疑。是谁能解事，相与尽寒卮。
云海茫茫里，乘桴亦快哉。帆飞天上去，人向日边来。水远高于岸，涛奔响似雷。黄昏阴火出，仿佛见银台。平海夕悠悠，星河倒影流。鱼涎吹作雨，蜃气结成楼。天外呼青鸟，舟边狎白鸥。扶桑枝可折，寄远苦无由。
自君之出矣，欲寄征衣泪如雨。征衣未寄心已悲，一寸相思隔千里。湘江水是巫山云，巫山云是湘江水。湘江两岸芳草深，湘江日夜多行人。行人去去天之涯，门对落花三两家。家家有酒讴且歌，醉来月下弹琵琶。
胜地独湖山，满堂贮风月。歌舞太平气象，雪回云遏。红鞋朱帽，隔岸唤船，芙蓉万叠。人稀到，这清绝。因思旧事，庄敞平泉宅。莫与他人树石，对儿孙说。难全晚节，不如一丘壑。住茅屋三间，任穷达。
星移帆影月移沙。秋思谁家。别时不敢分明语，蹙春山、暗损韶华。又是中秋时候，西风几阵归鸦。相思难遣梦交加。水阔山斜。尊前常恨天涯远，况如今、真个天涯。若问重来何日，待伊归向窗纱。
江头苑外。常记同朝退。飞骑轧，鸣珂碎。齐讴云绕扇，赵舞风回带。严鼓断，杯盘藉草犹相对。洒涕谁能会。醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沈海。
秋风摇落兮，草木变衰。白云缭绕兮，鸿雁声悲。兰为佩兮，芙蓉为裳。彼君子兮，天一方。鼓桂棹兮，度横塘。明星烂兮，露为霜。歌声沸兮，夜未央。誓与君兮，永不忘。人生欢会兮，安可常。
梅花吹梦过溪桥。路迢迢。雪初消。似恁天寒，诗瘦想无聊。听得草堂人有语，能几日，是生朝。乱云深处洗山瓢。鬓萧萧。酒红朝。回首六朝，南北黯魂销。纵使钟山青眼在，终不似，侣渔樵。
秋声昨夜入梧桐。雨濛濛。洒窗风。短杵疏砧，将恨到帘栊。归梦未成心已远，云不断，水无穷。有人应念水之东。鬓如蓬。理妆慵。览镜沈吟，膏沐为谁容。多少相思多少事，都尽在，不言中。
渺新秋节物，客思天涯。岩桂重，碧云赊。烟华萦紫禁，心事梦长沙。青铜里，人未老，鬓先华。钩帘望月，得巧谁家。儿女辈，语空哗。露翻梧叶重，河映绮楼斜。倾云液，歌金缕，岸乌纱。
寒漏明，时一聆。夜长不能寐，月色明阶庭。西风落叶争秋声，鸡啼未啼霜满城。城中有思妇，正促征衣成。东家西家砧杵急，使我起坐时时惊。归心如废弓，屡折不可檠。寒漏明，时一聆。
我出乱山来，兄入乱山去。出山何必佳，匹马红尘路。入山勿辞勤，崎岖与天邻。天门西北去，石眼行车轮。落尽江南柳，塞榆应知春。去去何时归，天涯可寄衣。霜高鸿雁还，无使信音稀。
鸡期桑下飞，青鸟海上游。如何不同调，羽翼有短修。故人昔相见，时时话绸缪。出入念同车，无衣念同裘。一朝参商如，岂不怀百忧？初盟倘不渝，在远情愈周。但愿似畴昔，乌用苦相求。
山高樵径险，山深樵径迂。采樵虽云劳，览胜尤足娱。飞泉落林杪，好鸟鸣丘隅。歌逐天风还，身与閒云俱。日夕行负薪，烟深望吾庐。得失既莫较，孰知贤与愚。嗟哉朱买臣，富贵将焉如。
论交二十年，倏如飞鸟过。余望空山归，君领雄藩佐。飞宿胡然殊，择栖各得所。君今万里行，王程不少阻。后会量有期，我歌君必和。云雷赞经纶，道在无不可。江树含离情，茅堂出别俎。
吾弟风尘色，淮南见欲惊。入门先问母，束带独怜兄。海月照征袂，江烟沾客缨。松斋频共坐，花径每随行。病齿能挥药，消中亦引觥。灯前儿女恋，榻下笑谈声。不及姜肱被，山家枕簟情。
人情各有寄，我独如秋风。耽诗偶成癖，聊以闲自攻。薄游来吴会，寒轻不知冬。樽酒见窗月，仄径幽怀通。村烟辨遥林，夜气齐群峰。人忘舟亦静，水木各为容。恍惚书所对，残灯焰微红。
爱酒须共饮，爱诗须共吟。主人美遥夜，快饮吟春阴。取彼鲛人泪，溅作花深深。各自唾成珠，明月中升沉。吹花还度月，劝客当自斟。为君惜嘉树，明我有素心。素心不常聚，花落难重寻。
净扫尘埃。惜取苍苔。任门前、红叶铺阶。也堪图画，还也奇哉。有数株松，数竿竹，数枝梅。花木栽培。取次教开。明朝事、天自安排。知他富贵几时来，我且优游，且随分，且宽怀。
旄丘之葛兮，何诞之节兮。叔兮伯兮，何多日也。何其处也，必有与也。何其久也，必有以也。狐裘蒙戎，匪车不东。叔兮伯兮，靡所与同。琐兮尾兮，流离之子。叔兮伯兮，袖如充耳。
尘埃踏遍长安道。念云水、归来好。趁得梅花先春到。冷云疏雨，暗香寒艳，万玉明清晓。青鞋黄帽从渠笑。粲十里、冰姿步时绕。正怕和风都过了。已输高士，锦囊翻句，醉后先倾倒。
绿满汀洲暗。天涯芳草遍。年年何事叫东风，怨。怨。怨。满树梨花，半窗残月，梦魂初断。血染山花片。声动乡关念。玉窗应是数归期，赚。赚。赚。回首衡阳，雁飞不到，寄书人远。
晓梦如烟慵欲睡。又门外、催人起。问行李匆匆安也未。君去也、留无计。侬在也、行无计。眼底离情衣上泪。■珍重、长安地。盼桂子香清秋月媚。雁到也、凉须记。花放也、归须记。
嫩柳鹅黄千万缕，更密衬、桃千树。者一段春光难画取。红不断、绿如许。绿不断、红如许。北去南来移景序，只换得、伤心据。便占断湖山佳处住。春归也、人将去。人归也、春将去。
嫩柳鹅黄千万缕，更密衬、桃千树。者一段春光难画取。红不断、绿如许。绿不断、红如许。北去南来移景序，只换得、伤心据。便占斲湖山佳处住。春归也、人将去。人归也、春将去。
玉纤半露。香檀低应鼍鼓。逸调响穿空，云不度。情几许。看两眉碧聚。为谁诉。听敲冰戛玉。恨云怨雨。声声总在愁处。放杯未举。倾坐惊相顾。应也肠千缕。人欲去。更画檐细雨。
种瓜中园，予亦勤止。瓜长而实，汝则残止。虽则残止，予敢汝仇。天实汝生，予将何仇。汝食之甘，既肆既閒。实之食矣，无伤予根。根存而微，惟予之穷。根盛而实，惟乃之功。
白玉为台金作盏。香是江梅名阆苑。年时把酒对君歌，歌不断。杯无算。花月当楼人意满。翘戴一枝蝉影乱。乐事且随人意换。西楼回首月明中，花已绽。人何远。可惜国香天不管。
闲忙两字无多子。叹举世、皆由此。逐利争名忙者事。廛中得丧，仕中宠辱，无限非和是。谁人解识闲中味。雪月烟云自能致。世态只如风过耳。三杯两盏，眼朦胧地，长向花前醉。
小篷又泛曾行路，这身世、如何去。去了还来知几度。多情山色，有情江水，笑我归无处。夕阳杳杳还催暮，练净空吟谢郎句。试祷波神应见许，帆开风转，事谐心遂，直到明年雨。
景物因人成胜概。满目更无尘可碍。等闲帘幕小栏干，衣未解。心先快。明月清风如有待。谁信门前车马隘。别是人间闲世界。坐中无物不清凉，山一带。水一派。流水白云长自在。
世情薄，人情恶，雨送黄昏花易落。晓风乾，泪痕残。欲笺心事，独语斜阑。难！难！难！人成各，今非昨，病魂常似秋千索。角声寒，夜阑珊。怕人寻问，咽泪装欢。瞒！瞒！瞒！
江上青山山下路。茅屋人家临水住。雨余一片夕阳明，汀草处。鸥来聚。一叶渔舟横野渡。烟雾纷纷生古树。树底寒流桥欲堕。行人千里未能归，还自苦。愁无数。枫落吴江秋正暮。
今夕何夕见春归，今日何日醉春辉。春风春雨知谁在，春草春花踏作泥。已看春阁连春绮，况复春光照春水。春水波流去复回，春英暮落晓还开。有时春尽能相忆，无复春来思更哀。
茫茫道路，何时可息。载驰载驱，不遑自逸。鸟倦知还，言返我室。左右图书，长吟抱膝。爰居爰处，葆我天和。衔杯授简，其乐如何。驷马高盖，忧患孔多。人亦有言，对酒当歌。
蝴蝶。蝴蝶。片片如花似叶。休教乱舞春风，搅起苔间坠红。红坠。红坠。半化胭脂香泪。杨柳。杨柳。日日长条在手。流莺何苦多情，啼到枝边月明。明月。明月。冷浸满头冰雪。
好梦乍惊遥漏听。心醉只愁春又醒。夜阑欹枕语丝丝，回对镜。萦佳景。悄悄理妆重细省。烟锁雾迷时已暝。深院无人灯送影。凭谁携得玉纤纤，魂自定。声偏静。明月湿铺芳草径。
一掬之泉，可湘可沿。一拳之石，可漱可眠。其动也以天。万壑之风，不琴而弦。两山之云，不炉而烟。其静也以天。前钟后鼎，左瓢右箪。何荣何辱，孰愚孰贤，先生笑而不言。
断肠人恨馀香换。尘暗锁窗春。小花檐月晓。屏掩半山青。客愁枫叶秋江隔。行远望高城。故人新恨苦。斜日晚啼鸦。白云孤映遥山碧。楼倚一天秋。断肠随雁断。来雁与书回。
酌酒殷勤。尽更留春。忍无情、便赋馀花落，待花前细把、一春心事，问个人人。莫似花开还谢，愿芳意、且长新。倚娇红、待得欢期定，向水沈烟底，金莲影下，睡过佳辰。
秋月皎皎夜何长，念君客游思故乡。当垆美人惜年芳，长夜起舞歌清商。歌清商，送急管。为君酌美酒，请君勿辞满。夜长迢迢漏未终，离思比之何时断。离思长，夜犹短。
我昔山中来，墙梅花正开。我今别君去，枝头实无数。光阴东逝波，百岁能几何。有酒且须饮，莫听别离歌。歌声使肠断，欲醉千愁散。但令酩酊忘分携，明朝相忆各东西。
读书头欲白，相对眼终青。身更万事已头白，相对百年终眼青。看镜白头知我老，平生青眼为君明。故人相见尚青眼，新贵如今多白头。江山万里将头白，骨肉十年终眼青。
理千思，缠万绪，怅对孤灯，怅对孤灯雨。叹汝轻邀侬妄许，辜负寻春，辜负寻春侣。水中萍，风里絮，如许年华，如许年华误。底事年来偏自苦？此意君知，此意君知否？
燕衔泥，风落絮。如此关山，梦怯都难度。三载飘零春又去，但见春归，那有侬归路。望吴书，寻越树。临水登高，总是伤心处。落照平芜天又暮，门外鸦啼，不为愁人住。
睡难成，愁未定。细数年时，更漏声声听。肠断相思灰一寸。倚枕沉吟，灯映斜街静。镜中花，心头影。见亦堪怜，去去休重问。如此江山如此恨。如此天涯，惹得沉沉病。
秋光向晚。叹羁游坐见。年华将换。一纸素书，拟托南来征雁。奈雪深、天更远。东窗皓月今宵满。浅酌芳尊，暂倩嫦娥伴。应念夜长，旅枕孤衾不暖。便莫教、清影转。
秦之山，越之水，将军去家五千里。南云飞，北风起，将军忆亲何日已。男儿得禄不逮养，有泪直彻黄泉底。呜呼秦之山，越之水，锦衣煌煌照桑梓，九原有知能不喜。
莫望云，望云云渐远。故乡云在心，它乡云在眼。云在它乡眼，何如故乡心。云近尚可望，云远思转深。人生谁无母，子心良独苦。峨眉太白青入天，不及家山一抔土。
长相思，无已时，昨日今日梦见之。秋光荧荧夜将半，杂花向人各零乱。玉漏无声转星汉，黄姑织女遥相盼。春不得而承春，秋不得而承秋。如何寸心上，愁罢复添愁。
素藕抽条未放莲。晚蚕将茧不成眠。若比相思如乱絮。何异。两心俱被暗丝牵。暂觉欲归还是恨。莫问。有情谁信道无缘。有似中秋云外月。皎洁。不团圆待几时圆。
蟋蟀声寒黯淡风，谢家池馆九秋中。丛桂四山香满院，一片，妆成金屋画阑东。对酒不知身是客，堪惜，夕阳容易散晴空。却待夜深明月好，须早，扁舟隔岸采芙蓉。
把酒东篱欲问他。秋来底事著愁魔。北地晴天尘不起。千里。一轮明月澹银河。君道春光容易老。烦恼。送春无计奈春何。寒雨一场霜霰至。憔悴。请君起看有秋么。
襄阳大堤绕，我向堤前住。烛随花艳来，骑送朝云去。万竿高庙竹，三月徐亭树。我昔忆君时，君今怀我处。有身有离别，无地无岐路。风尘同古今，人世劳新故。
万里烟尘客，三春桃李时。事去纷无限，愁来不自持。狂歌欲叹凤，失路反占龟。草碍人行缓，花繁鸟度迟。彼美参卿事，留连求友诗。安知倦游子，两鬓渐如丝。
与尔为父子，八十有六旬。忽然又不见，迩来三四春。形质本非实，气聚偶成身。恩爱元是妄，缘合暂为亲。念兹庶有悟，聊用遣悲辛。暂将理自夺，不是忘情人。
幸因辞旧谷，从此及芳晨。欲语如调舌，初飞似畏人。风调归影便，日煖吐声频。翔集知无阻，联绵贵有因。喜迁乔木近，宁厌对花新。堪念微禽意，关关也爱春。
锡宴逢佳节，穷荒亦共欢。恩深百日泽，雨借九秋寒。望气人谣洽，临风客以难。座移山色在，杯尽菊香残。欲识投醪遍，应从落帽看。还宵须命烛，举首谢三官。
长绳难系日，自古共悲辛。黄金高北斗，不惜买阳春。石火无留光，还如世中人。即事已如梦，后来我谁身。提壶莫辞贫，取酒会四邻。仙人殊恍惚，未若醉中真。
朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，徵金我未贤。为看芳饵下，贪得会无全。
为爱江南春，涉江聊采蘋。水深烟浩浩，空对双车轮。车轮明月团，车盖浮云盘。云月徒自好，水中行路难。遥遥洛阳道，夹道生春草。寄语棹船郎，莫誇风浪好。
东洛尚淹玩，西京足芳妍。大宾威仪肃，上客冠剑鲜。岂惟空恋阙，亦以将朝天。局促尘末吏，幽老病中弦。徒怀青云价，忽至白发年。何当补风教，为荐三百篇。
同人半年别，一别寂来音。赖有别时文，相思时一吟。我常倦投迹，君亦知此衿。笔砚且勿弃，苏张曾陆沈。但存舌在口，当冀身遂心。君看明月夜，松桂寒森森。
寒岩飞暮雪，绝壁夜猿吟。历历和群雁，寥寥思客心。绕枝犹避箭，过岭却投林。风冷声偏苦，山寒响更深。听时无有定，静里固难寻。一宿扶桑月，聊看怀好音。
悠悠远行归，经春涉长道。幽冀桑始青，洛阳蚕欲老。忆昨戎马地，别时心草草。烽火从北来，边城闭常早。平生少相遇，未得展怀抱。今日杯酒间，见君交情好。
嫁来未曾出，此去长别离。父母亦有家，羞言何以归。此日年且少，事姑常有仪。见多自成丑，不待颜色衰。何人不识宠，所嗟无自非。将欲告此意，四邻已相疑。
朝莺雪里新，雪树眼前春。带涩先迎气，侵寒已报人。共矜初听早，谁贵后闻频。暂啭那成曲，孤鸣岂及辰。风霜徒自保，桃李讵相亲。寄谢幽栖友，辛勤不为身。
西陵宜先启，春寒寝庙清。历官分气候，天子荐精诚。已辨瑶池色，如和玉佩鸣。礼馀神转肃，曙后月残明。雅合霜容洁，非同雪体轻。空怜一掬水，珍重此时情。
西风声萧萧，愁来如梦寐。乡关万里遥，兄弟何时会。迟此相见期，真以日为岁。别来经八霜，朱颜久憔悴。人生宇宙间，名利何足计？何如云中鹤，翱翔随所至。
古松存古操，岂意受秦封。岁晚风尘表，空山作卧龙。吾亦怜吾竹，孤清人未知。向来多俗病，全得此君医。古梅如古士，岁晚托同襟。不作玉堂梦，山林深更深。
抱拙衡门下，久矣忘鸣琴。凝尘翳其徽，弦绝调亦沉。时还置我膝，命酒聊自斟。高歌出金石，拂拭趣已深。酣来枕之卧，冥此千古心。吾亦忘吾形，何事待知音。
故国日已久，朝暮但神游。谁谓相去远，夙昔隘九州。此计一云失，坐见岁月流。岁月未足惜，恐遂忘首丘。在昔七人者，抱节去衰周。不遇鲁中叟，履迹将安求。
木落霜露繁，乌啼夜方永。起行望明月，西风吹雁影。雁飞一何急，乌啼安所集。徘徊不能寐，望月空伫立。伫立河汉倾，谁家砧杵声。关山渺千里，何处不伤情。
秋气日以肃，秋夜日以长。萧然清溪上，对此明月光。月虽照我身，岂能知我心。我心亦何为，所思在所钦。嗟君玉雪姿，与我同心期。此月若照君，君能不予思。
春兰日应好，折花望远道。秋夜苦复长，抱枕向空床。吹台下促节，不言于此别。歌筵掩团扇，何时一相见。弦绝犹依轸，叶落才下枝。即此虽云别，方我未成离。
飞镜点青天，横照满楼前。深林生夜冷，复阁上宵烟。叶动花中露，湍鸣暗里泉。竹风声若雨，山虫听似蝉。摘果仍荷藉，酌水用花传。一卮聊自饮，万事且萧然。
葳蕤华结情，宛转风含思。掩涕守春心，折兰还自遗。江南相思引，多叹不成音。黄鹤西北去，衔我千里心。深堤下生草，高城上入云。春人心生思，思心长为君。
蕙死兰枯篱菊槁。返魂香入江南早。竹外一枝斜更好。谁解道。只今惟有东坡老。去岁花前人醉倒。酒醒花落嫌人扫。人去不来春又到。愁满抱。青山一带连芳草。
人皆有还往，我独无所之。若不见君子，谁与同襟期。嗟我已衰老，无复少壮时。纵使善卫养，岂能长在兹。愿言时命驾，容我亲色辞。我已不强酒，从今君莫疑。
胡马嘶北风，越鸟依南枝。人生有气类，千里倾风期。君看漆室女，中宵倚楹悲。从君不惮远，秋露湿人衣。南山白石烂，漫漫何时旦。独立占少微，搔手空三叹。
马生本穷士，从我二十年。日夜望我贵，求分买山钱。我今反累君，借耕辍兹田。刮毛龟背上，何时得成毡。可怜马生痴，至今夸我贤。众笑终不悔，施一当获千。
迁乔固有之，出谷未多时。正嫩簧为舌，初新金作衣。替花言灼灼，代柳说依依。柳外晚犹啭，花前晓又啼。啼多因雨过，啭少为春归。莫遣行人听，行人路正迷。
春雨夜有声，连林杏花落。海棠已复动，寒食岂寂寞。人间有此丽，赴我隔年约。花叶两分明，春阴耿帘幕。东风吹不断，日暮胭脂薄。何可无我吟，三叫恨诗恶。
人情相入处，春风与时雨。诗来少陵歌，酒到渊明舞。我穷适相似，肯为黄金俯。忍饥固其常，笑视京文武。忽来方外饷，浑家饱炊午。此是法喜供，非如乞字苦。
无限江山无限愁。两岸斜阳，人上扁舟。阑干吹浪不多时，酒在离尊，情满沧洲。早是霜华两鬓秋。目送飞鸿，那更难留。问君尺素几时来，莫道长江，不解西流。
黄昏月甚佳，夜半风忽起。直疑天又变，况觉寒逾水。破衾不能温，曲身岂复论。窗明亟问似，霜里明朝暾。梅开何处树，索莫谁能顾。被褐复扶筇，从君觅诗去。
移梅初有诗，梅开重成赋。岂问耳目谋，盖珍贞白故。花宜倚竹妍，阴称巡檐步。或嫌太幽閟，结实每愆御。我非调鼎手，何暇为此虑。但取冰玉姿，不遭桃李污。
长江一镜净，岂但烛须眉。清光瑩我心，双鬓任如丝。鸥鹭近人来，游鱼亦可窥。不把尘缨濯，身世两相遗。好观东去浪，昼夜无休时。学道正如此，到海以为期。
柳条初弄绿，已觉春风驻。而今二月尾，满路团飞絮。人生安足恃，忽忽朱颜去。飘零未肯休，萍泛知何处。见之动中怀，欲写无佳句。归来宴坐馀，悠然得深趣。
昼雪落旋消，夜雪寒易积。灯清古屋深，炉冻残烟碧。为沽一斗酒，暂对千里客。酒薄意不浅，轻今须重昔。重昔是年华，飘飘犹过隙。一醉冒风归，平明马无迹。
灯花耿耿漏迟迟。人别后、夜凉时。西风潇洒梦初回。谁念我，就单枕，皱双眉。锦屏绣幌与秋期。肠欲断、泪偷垂。月明还到小窗西。我恨你，我忆你，你争知。
王屋连太行，重关束其左。自古悲摧轮，多君识高卧。凿泉深百尺，养竹成万个。诗书满高屋，谈笑惊四座。人常求赢馀，世每敝名货。看君逍遥风，陶阮不远过。
青天澹无云，白水平无波。拖舟镜中行，奈此清绝何。我行不自亟，三日才百里。卷卷何所感，似泛吴江水。湖水清无际，清极不可触。吾缨初自洁，将安濯吾足。
雌凤始营巢，妖桃半敷萼。忆昔嫁君时，相逢一何乐。朱颜妾未变，白眼君先恶。君恩不下济，妾意正难托。空床春寂寥，孤灯夜萧索。哀弦时一弹，弹终泪还落。
攲枕汗如洗，出门更已深。长风万里至，河汉清人心。芙蕖有佳气，杨柳摇疏阴。秋声繁促织，月色动栖禽。落魄衣忘带，逍遥发懒簪。听从凉冷入，一快直千金。
一段秋容好，丹青欲画难。塘幽尘不到，鸟度影偏寒。何处寻窠去，行人瞥眼看。云间寻旧侣，水底见飞翰。鸥讶随波没，鹏思击水抟。佳人遥望处，误指镜中鸾。
苦忆君颜色，归期未有期。好风吹梦断，明月使人疑。对影三人共，怀贤万里悲。徘徊如欲舞，恍惚与论诗。蝶化凭谁诘，蟾留讶我痴。暮云樽酒在，只恐见无时。
头角惊人世，如龙乍跃渊。身随三月浪，衢在九重天。云起方成陆，雷驱正急鞭。战鳞飞百万，怒爪击三千。赤水神何照，苍精角有躔。堪嗤时俗眼，空向壁间传。
意爱多成癖，清秋怅望时。月能向人好，夜不恨眠迟。捣药何为者，停杯屡问之。貂裘蟾正恋，鸳枕蝶休痴。昼短何须烛，更寒且咏诗。婆娑无影处，料得梦相随。
东园风雨霁，一巷海棠开。曲折穿花去，深行忘却回。回首乌啼夜，伤心月满楼。真成花命薄，不及柳风流。啼鸟千山暮，轻风一路清。草连江色暝，月对夕阳明。
云袖危相复，霜钟韵政迟。忽然数声急，却是住撞时。水动花梢动，花摇水影摇。不知各无意，为复两相招。雾外知何寺，钟声只隔山。望来无里许，还在九霄间。
花开春正好，花谢春还暮。不意子规禽，犹能道归去。春来蝴蝶乱，春去子规啼。安得如前日，和风初扇时。禽不通人情，唯知春已暮。亦或叫提壶，亦或叫归去。
弦断何由续，镜分难再圆。感君绸缪意，赠我双纹鸳。百年会有尽，此意终难捐。行行重行行，此别深可惜。临分意难传，欲语泪复滴。我欲从君游，恨乏双飞翮。
绝壁两屦云，荒村半桥霜。孤往欲何之，林下幽径长。寒梅在何许，临风几徜徉。谁家断篱外，一枝寄林塘。水静不摇影，竹深难护香。无言独倚树，山空月荒凉。
菊满荒城道，馀生一笑难。地非行乐旧，花自向人寒。风雨何登览，江山共屈蟠。无人簪帽去，有蝶绕篱看。此处尤堪赏，明朝已是残。渊明生晋晚，不及禊高兰。
论菊何心傲，生时失众芳。未须多晚节，政似委严霜。北地飞飞击，东篱冉冉黄。屑冰和露下，薄命有谁当。客去重阳远，花寒一夜长。朝来有佳色，未放早梅香。
一日吾一醉，一日养吾躯。越日更复饮，循转无他馀。少年得一醉，狂逸神驰驱。中年既已醉，默坐心茫如。谁能为我辩，此异何故欤。辩亦何所为，更捉杯来扶。
手中古人笔，腹中古人肠。此翁真长者，坐我春风旁。左握翁之袖，右握翁之觞。维翁病不饮，使我神微伤。醉出翁之室，醒趋翁之堂。趋堂别翁去，仁者寿而康。
今日复今日，今日何其少。今日又不为，此事何时了。人生百年几今日，今日不为真可惜。若言姑待明朝至，明朝又有明朝事。为君聊赋今日诗，努力请从今日始。
朱颜非自换，良为箧镜欺。箧镜终不发，朱颜终不移。歌罢月在梁，影落阑干垂。感君明月心，不弃秋风姿。犹记覆耳发，挂君飘缨髭。宛转结不解，烦君立移时。
深夜见明月，渐低西南隅。光华射虚檐，照我床头书。开函见细字，历历如贯珠。老眼未能读，惆怅坐庭除。风生梧叶鸣，光景殊萧疏。昨方入秋序，清凉便有余。
积雪蔽招提，虚室夜生白。开门不见人，鸟栖山正寂。疏星带长汀，澹月照幽壁。远树看欲无，近水闻更滴。傍观云外峰，忽现青莲色。此境足安禅，何为迷所适。
啼罢荒鸡衰雁接，荧荧寒焰窗犹黑。欲别重将酥手执，行又立，门前瘦马嘶残月。递得金鞭红袖湿，回头已被疏林隔。独倚高楼看去辙，铃音绝，纤腰凭久雕阑热。
别院对回廊，修门锁花木。无人自开谢，虚堂满芬馥。清风不须呼，翛然在深竹。试就绳床眠，为待烹茶熟。静抚座中琴，流泉韵空谷。前山未须往，欲留佳处宿。
我志在千古，此生无百年。百年亦苦短，白日如奔川。光阴旦复旦，把镜心茫然。历看古贤杰，勋业照简编。安能不努力，坐待雪满颠。羲和驾六龙，为我迟迟鞭。
清商陨一叶，白下未知秋。倦鸟息高荫，潜鱼依弱流。君子方北首，山河阻且脩。岁久衣尽缁，驱车良未休。我无双明珰，何以结绸缪。怅焉隔千里，白云空悠悠。
五十始加一，翛然向岩居。六十寻己三，乃复就征书。一念苟不坚，百悔与之俱。倦马临畏途，十步五踟蹰。问我何所恋，问我何所须。我亦无所须，但顾我头颅。
月光照灯夕，清赏人所同。而我独不乐，有亲在江东。江东岂无月，白发少欢容。念子未即见，厌见灯花红。冉冉天边云，悠悠江上峰。当食发长叹，何时得相从。
人讥不能休，我患不能仕。仕岂簿领间，所执谅有以。古人复何人，渠耻予亦耻。老恨幼学疏，病怪虚名起。圣明无遐遗，只尺千万里。傥念将母艰，綵衣又兹始。
胜会不可常，良时耻幽独。今日天气佳，相与上林麓。历涧黄鸟鸣，随风幽兰馥。雨馀曲水流，泉声韵丝竹。念彼千载人，旷然遗高躅。今兹挥一觞，欣对亦自足。
将秋思荷满，恐招凉露侵。远艳劳幽梦，微芬与细寻。采赠人何往，风流美至今。取助凄清室，如兰即此心。并蒂宜偕处，同苔岂异岑。尔神真我契，携手共窗阴。
书卷外无物，泠泠一弦琴。爱琴爱其桐，不在声与音。萧条寂寞际，此意谁能寻。羁栖淹岁月，青蘋笑孤斟。惟有归来辞，对之生敬钦。遐哉柴桑子，悠悠古人心。
鸿鹄将分飞，徘徊在中道。岂为飞不前，念此离群故。作客尝畏人，为士复不遇。空馀一寸心，终鲜尘埃顾。名美易为毁，容美易为妒。愿子匣双龙，毋令吼烟雾。
宛转复宛转，日没还上天。宛转复宛转，月破还再圆。天道谅如此，人情当复然。与君虽未遇，何用数芳年。不见黄河水，朝朝入东海。东海有时枯，思君镇相待。
画菊不画香，香空讵堪掬。画菊不画色，色似花已俗。都无色香在，安用此为菊。登堂见孤标，入手宜可触。自非识菊者，但看桃李足。古色今不知，世人空有目。
梁园高会花开起，直至落花犹未已。春花着酒酒自美，丈人但饮醉即休。才到花前无白头，红颜相劝若为留。春风何处不花开，何处花开不看来，看花何处好空回。
云际孤峰远，峰头觉宇开。欲穷云外赏，乘兴拨云来。僧舍依深竹，幽寻到竹间。一声清磬外，人世说谁閒。梵钟清磬落，觉路入虚明。去住云无定，青山只自青。
乌啼不为人，声声催速老。雪飞不为人，点点伤怀抱。总予自心伤，遇物无一好。有山岂无石，人自厌嵯峨。有水能不流，人自厌风波。所见亦由人，山水本无他。
芳风起池塘，花逐鸳鸯飞。明月何娟娟，为君扬蛾眉。请弹石上琴，更酌黄金卮。蓬莱水已竭，麻姑鬓成丝。芙蕖自有英，何慕松楸为。松楸凌霜雪，虚名将安归。
松柏入尘市，价不及桃李。生无媚世姿，安与众竞美。达人守其真，赏心空谷里。静极虚妙生，万事不到耳。行乐根性命，性命寄山水。悠悠天地间，几人悟至理。
空闺无奈日长时。朝也迟迟。暮也迟迟。春心百尺绕游丝。草也丝丝。柳也丝丝。天遣多情不自持。嗔也谁知。喜也谁知。一回踪迹几回思。坐也堪思。立也堪思。
不识溪山路，溪山欲买春。日回山有影，风远竹无尘。除地平施榻，攀条侧挂巾。树阴浮石润，柳色渡江新。香茗临流品，閒禽对我亲。醉携明月下，不见月中人。
六月荷花香十里。三秋桂子醉难倚。风过新蝉声细细。听归雁，呼环莫把纱窗闭。帘捲落花疑蝶视。阶前络纬初鸣际。凭栏笑把轻纨启。看青天，■香一缕随风至。
自君之出矣，不复理朱颜。朱颜为谁好，对镜空自怜。自君之出矣，不看高楼月。月缺有圆时，人生长离别。自君之出矣，寂寞酴醾架。妾自看花开，妾复看花谢。
西北高楼眼倦横。路断凌波，谁唤飞琼。翠禽啼暝小山屏。步玉人稀，一镜尘生。惟有梅花不世情。梦别江南，泪接春程。犯寒玉笛为飞声。诉与东风，还是飘零。
此台不言高，归然苍一城。乱松俯清江，远水有近声。落日不肯驻，西风待我生。临去始一登，填胸弥峥嵘。闽士轻其乡，有山遂无名。试数江南北，谁为吾眼明。
伤春最怕鹃啼后。敛遥情、不绾丝丝柳。眼为谁青，腰如人瘦。织愁拚付流莺守。清明近也销魂又。理春衫、泪叠前时酒。落莫心期，问花知否。断肠禁得黄昏候。
一片花飞春已暮。那堪万点飘红雨。白发送春情更苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作驭。朝来引过西园去。
鸳鸯在梁，栖不独宿，飞则对翔。几生修得神仙羡，奈何养汝供人玩。以文采故，乃终身误。彼鸟七十，莫逢其怒。但愿瓮头早熟姑待酒，使汝双飞双宿长相守。
络纬声残织翠丝。金风剪不断、雁来时。梦回缄泪寄征衣。寒到早，应怪寄衣迟。心事有谁知。黄昏常立尽、暗萤飞。秋来无处不生悲。情脉脉，月转辘轳西。
楼外垂杨千万缕。欲系青春，少住春还去。独自风前飘柳絮。随春且看归何处。绿满山川闻杜宇。便做无情，莫也愁人苦。把酒送春春不语。黄昏却下潇潇雨。
风冷閒窗障碧纱。心期终付水，水流花。重寻休更问琵琶。弦易改，惆怅那人家。芳树已栖鸦。攀枝愁撷叶，数年华。当时悔不各天涯。啼鹃血，犹为洒平沙。
梦里落花飞片片。路远天台，冲雨成千转。人世纵谙多聚散，寸心犹贮情无限。梦后帘帷遮四面。梦雨依然，枕上聆深浅。不若当时终不见，残年只供思量遍。
作邑有道，俨乎容止。好善惟诚，士轻千里。窃有献焉，慎终如始。道不易知，民可使由。岂弟君子，忧民之忧。民既乐矣，我心则休。崇酒于觞，与子遨游。
萝山之阴，其下惟松。萝山之野，其下惟亩。于焉盘桓，于焉笑语。人亦有言，惟适之亲。风以夏注，亦以冬捐。日以炎弃，亦以寒怜。百尔君子，职思其敦。
客路不归秋又晚，孤舟日暮行迟。绿潭红树影参差。荒城临古渡，惊月练梳枝。隔年拟待春消息，花开花谢相思。莫愁还自有愁时。寸心言不尽，一种乱如丝。
无多烟雨旗亭路，为谁萦损风流。新来消尽两眉愁。不知当日意，生怨隔红楼。桃叶桃根同怅望，知他何处维舟。玉钩斜畔女墙头。昏鸦栖不定，霜月满扬州。
携酒一尊池上饮，春归满地红英。遥闻林外杜鹃声。不如归去也，欲听未分明。独抱琵琶弹一曲，曲中水冷鱼惊。风前泪眼几时晴。月高星数点，人倦夜三更。
歌哭无端燕月冷，壮怀销到今年。断歌凄咽若为传。家山春梦里，生计酒杯前。茆屋石田荒也得，梦归犹是家山。南云回首落谁边。拟呵湘水壁，一问左徒天。
曾是年时行乐处。典尽貂裘，日日如泥醉。醉别西楼醒不记。马头犹作香奁语。一霎人天成影事。剑魄琴魂，添得凄凉意。知否双文挑锦字。当时月照人无寐。
雪尽阳回春意逗。早约寻芳，胜日休孤负。莫道馀寒风尚陡。盼天不到花开后。好去探春携素手。又被愁来，不放花骢骤。著意疗愁拚殢酒。酒醒却误春时候。
二月山城春尚未。柳弄东风，恰吐黄金蕊。占断溪头佳丽地。多君先得閒中趣。我为虚名相绊系。君自深藏，不识愁滋味。世事无劳深著意。年丰酒贱须勤置。
柳絮漫天飞似雪。记得逢君，落花时节。年芳如梦梦如尘。枉抛书字托南云。尺鳞轻漏春消息。殢翠尤红，错怨江南客。锦鞋颠倒卜今宵。佳期早晚验归潮。
今日相逢花未发，正是去年，别离时节。东风次第有花开，恁时须约却重来。重来不怕花堪折，秪恐明年花发人离别。别离若向百花时，东风弹泪有谁知。
芳草平沙，斜阳远树。无情桃叶江头渡。醉来扶上木兰舟，将愁不去将人去。薄劣东风，夭邪落絮。明朝重觅吹笙路。碧云红雨小楼空，春光已到销魂处。
平生不会相思，才会相思，便害相思。身似浮云，心如飞絮，气若游丝。空一缕馀香在此，盼千金游子何之。证候来时，正是何时？灯半昏时，月半明时。
十顷疏梅开半就。折芳条、嫩香沾袖。今度何郎，尊前疑怪，花共那人俱瘦。恻恻轻寒吹散酒。高城近、怕听更漏。可惜溪桥，月明风露，长是在人归后。
思归时节，乍寒天气，总是离人愁绪。夜来无奈被西风，更吹作、一帘秋雨。征衫拂泪，阑干倚醉，羞对黄花无语。寄书除是雁来时，又只恐、书成雁去。
青山无送迎，幽人自来去。落叶若相送，卷卷及行屦。檐端有孤云，仍为守其处。落叶惜人不在山，孤云尚期人再还。斯人可期复可惜，我处落叶孤云间。
翠老红稀，歌慵笑懒。溟濛烟雨秋千院。芹泥带湿燕双飞，杜鹃啼诉芳心怨。座客分题，传觞迭劝。送春惜别情何限。不须惆怅怨春归，明年春色重妍暖。
黄花似钿，芙蓉如面，秋事凄然向晚。风流从古记登高，又处处、悲丝急管。有愁万斛，有才八斗，慷慨时惊俗眼。明年一笑复谁同，料天远、争如人远。
客里光阴，伤离情味。玉觞未举心先醉。临岐莫怪苦留连，樯乌转处人千里。恨写新声，云笺密寄。短封难尽心中事。凭君看取纸痕斑，分明总是离人泪。
佩解江皋，魂消南浦。人生惟有别离苦。别时容易见时难，算来却是无情语。百计留君，留君不住。留君不住君须去。望君频问梦中来，免教肠断巫山雨。
各选灵苗，天涯分种。闻君寒泪将心冻。花开好引蝶飞来，谁知一地浓阴重。一样空林，两般妙用。数声歌啸黄鹂共。春来何必尽花开，浓阴织个清凉梦。
衰草西风，斜阳古渡。无端满目伤心处。几时多事写离怀，沧波相对终无语。一片秋声，数行断句。画图重展成今古。隔江枫叶为谁红，扁舟又棹潇湘去。
意怯花笺，心慵绣谱。送春总是无情绪。多情芳草带愁来，无情燕子衔春去。倚遍阑干，斜阳几许。望残山水濛濛处。青山隔断碧天低，依稀想得春归路。
檐畔梅残，堤边柳细。暖风先送游人意。流莺犹未弄歌声，海棠欲点胭脂醉。鸟踏风低，烟横云倚。湘帘常把春寒闭。无端昨夜梦春阑，丝丝小雨花为泪。
梦断心灰，诗成泪滴，欲寻再梦难重觅。云山历历望中迷，无穷烟树连天碧。客舍云深，他乡路隔，难教夜夜长相识。天涯只为梦无凭，参横月落茫茫黑。
忽闻燕，来何处。向树底、双双小语。一春消息，故人情重，不爽佳期唯汝。自怜每被多情误。频劝取、不须飞去。絮泥衔得，为谁辛苦。空傍人家门户。
秋声恶。秋云薄。花阴渐上阑干角。依稀见。分明怨。梦警琼楼，露梢风乱。心无著。愁难说。月明又负婵娟约。教谁管。凭谁遣。夜香尽冷，人天同远。
一阁一亭新筑，一丘一壑都宜。一天风月一帘知。一窗梧影动，一榻柳阴移。有酒一壶堪饮，有书一卷堪持。一琴一鹤更相随。一痴从我好，一醉任人嗤。
叶落平沙，云迷远树。山色模糊人唤渡。芙蓉笑摘上兰桡，轻鸥惊入波心去。衰柳含烟，凉蝉咽露。年年重觅王孙路。可怜人静玉楼空，满庭芳草家何处。
最怕残春，落红堆径。今年人比花先病。不教细雨几番催，留春一日花应肯。风定帘闲，燕眠梁静。清明近也寒还剩。空檐病起已无花，夕阳只照游丝影。
拾翠天低，踏青路远。横塘日日春人满。红泥四面水中亭，绿阴三尺门前缆。午梦愁长，花风鬓短。春游输与春归晚。当时塘上笑行云，如今更比行云懒。
卿是桃花，侬为锦浪。相逢相识春江上。生时长伴藕花居，死时也傍梅花葬。万遍思量，千番惆怅。几时同梦流苏帐。愿将身作锦薰笼，玉人倚到纱窗亮。
春深春残春逝去。山泽畔、行吟无据。独夜迷归路。一星如月，桥上空凝伫。桥下星浸光一掬，有流水、及时相语。肯为相留否？万荷倾盖，相候还如许。
天压楼低，夜侵日短。今年入九情怀懒。试吹玉笛倚梅花，长空黯黯飘珠霰。弄烛羞明，味茶嫌淡。一杯浊酒教谁劝。梦回赋得小词成，可怜门掩深深院。
微步生尘，残妆晕酒。朱门如海空回首。东风正有去年花，柔条去作谁家柳。细雨春寒，青灯夜久。孤衾未暖还分手。梦中见也不多时，怎生望得长相守。
清秋夜寂。圆蟾素影流空碧。都无一点浮云隔。河汉光微，星斗淡无色。日精欲炼须阴魄。更深犹望清宵立。坎离二物都收得。独步瀛洲，方表大丹力。
露轻风细。中庭夜色凉如水。荷香柳影成秋意。萤冷无光，凉入树声碎。玉箫金缕西楼醉。长吟短舞花阴地。素娥应笑人憔悴。漏歇帘空，低照半床睡。
碧云寥廓。倚阑怅望情离索。悲秋自怯罗衣薄。晓镜空悬，懒把青丝掠。江山满眼今非昨。纷纷木叶风中落。别巢燕子辞帘幕。有意东君，故把红丝缚。
风高木落。壮心万里空回薄。振衣待把尘埃濯。声里斜阳，孤起戍楼角。人生谁会谁为错。年来但觉多离索。黄花照地浑开却。华发如斯，同和醉落魄。
东皋圃隐，木犀开后，香遍江东十里。因香招我渡江来，悄不记、重阳青蕊。人生行乐，宦游佳处，闲健莫辞清醉。不寒不暖不阴晴，正是好登临天气。
烟柳河桥无数。才折得、泪痕如雨。人生偏是别离多，梦飞南北东西路。念相守又几经朝暮。天涯外、任君游去。但愿秋来不寐时，也念人、相思辛苦。
相期来似石城潮，日望晴虹结彩桥。却月眉愁歌渐远，凌波步近意非遥。抽琴有恨回清角，叠袖无尘转《绿腰》。弄玉最怜随凤去，秋来谁与伴吹箫？
垂柳阴阴雪拥沙，残阳淡淡水明霞。夜来枕上初闻雨，今日枝头不见花。啼鸟已传春去信，狂蜂犹趁晚来衙。柴门尽日无人到，读罢《离骚》更煮茶。
何处林塘好卜邻，清江绕屋净无尘。定巢新燕浑如客，汎渚轻鸥不避人。杨柳作花香胜雪，鲈鱼上钓白于银。春风无限沧浪意，欲向汀洲赋《采蘋》。
落花已作风前舞，又送黄昏雨。晓来庭院半残红，惟有游丝，千丈袅晴空。殷勤花下同携手，更尽杯中酒。美人不用敛蛾眉，我亦多情，无奈酒阑时。
妆浓未试芙蓉脸。却扇凉犹浅。粉轻红袅一生娇。风外细香时伴、湿云飘。双飞属玉来还去。谁识幽閒趣。莫教疏雨暗黄昏。已是不禁秋色、怕销魂。
新月又如眉，长笛谁教月下吹。楼倚暮云初见雁，南飞。漫道行人雁后归。意欲梦佳期，梦里关山路不知。却待短书来破恨，应迟。还是凉生玉枕时。
秋阴团扇如人老。渐近中秋好。新凉还忆小楼边。自在一窗明月、傍人眠。多情谁到星河晓。只道圆时少。他年几处与君看。长是成愁成恨、不成欢。
情知是梦无凭了。好梦依然少。单于吹尽五更风。谁见梅花如泪、不言中。儿童问我今何在。烟雨楼台改。江山画出古今愁。人与落花何处、水空流。
无处是家山。月黑江声半在船。载得孤云归去后，潺潺。小病春风更怯寒。独自悔无眠。出没沙鸥自在閒。梦里千般都不识，春幡。袅袅珠帘自管弦。
对影悄含歌。凉动閒帏意若何。碧月流窗清思满，如波。为有青衾受泪多。飞梦到天河。百丈危澜不可过。脉脉双星遥欲语，婆娑。尚忆霓裳一曲么。
《玉树》歌残谱不存，春泉空泻洗头盆。绛桃成子花无色，银烛烧心泪有痕。南国青春欺客鬓，东风芳草怨王孙。风流已逐红尘化，空有琵琶寄断魂。
虚幌嫩凉生。庭竹萧疏玉漏清。何处吹来深夜雨，声声。故向芭蕉叶上鸣。睡鸭袅烟轻。静掩屏山剔短檠。满耳砌蛩吟不住，更更。惊破秋窗梦怎成。
木落江南秋暮天，开元诉罢转茫然。荆榛曾记从龙日，鼙鼓还传失鹿年。夜月照残楼十二，金风吹冷殿三千。凭谁坐说长江险，《玉树》歌终亦可怜。
我所思兮在何所，情多地遐兮遍处处。东西南北皆欲往，千江隔兮万山阻。春风吹园杂花开，朝日照屋百鸟语。三杯取醉不复论，一生长恨奈何许。
天上谪星班。青牛初度关。幻出蓬莱新院宇，花外竹，竹边山。轩冕傥来闲。人生闲最难。算真闲、不到人间。一半神仙先占取，留一半、与公闲。
踏月寻踪，梦不寒。尽涂旧句欲无言。山犹累累青如冢，水自泠泠曲入环。怜计拙，济时难。梅花零落覆衣冠。为君洒泪非亲故，已胜他人带笑看。
瓯越江声动鼓鼙，霸图南北似鸡栖；谁为揖客称司马，独将游兵是水犀。箸借自来非为汉，瑟操犹恐未工齐。十年种、蠡成何事，敢向人前说会稽！
君不见燕衔泥，为巢哺雏常苦饥。雏有羽翼各自去，安能久在梁上飞。丈夫出处亦如此，贫贱富贵皆人为。燕衔泥，不虑哺雏劳，但虑众雏飞不高。
陵来为臣。陵亦有言，辅义怀仁。吾丧我守。臣于何有。陵去为友。客星犯兮，日月光。故人卧兮，江湖长。来时心，去时迹。山有云兮，江有石。
无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。
江上秋风正钓鲈，九重天子梦翘车。不将高卧邀刘主，自吐清谈护汉储。沧海十年龙景断，碧云千里雁行疏。相逢莫话归山计，明日东封待直庐。
雨霁天池生意足，花间谁咏采莲曲。舟浮十里芰荷香，歌发一声山水绿。春暖鱼抛水面纶，晚晴鹭立波心玉。扣舷归载月黄昏，直至更深不假烛。
乱离无处不伤情，况复看碑对古城。路绕寒山人独去，月临秋水雁空惊。颜衰重喜归乡国，身贱多惭问姓名。今日主人还共醉，应怜世故一儒生。
昏昏老与病相和，感物思君叹复歌。声早鸡先知夜短，色浓柳最占春多。沙头雨染斑斑草，水面风驱瑟瑟波。可道眼前光景恶，其如难见故人何。
清泠玉韵两三章，落箔银钩七八行。心逐报书悬雁足，梦寻来路绕羊肠。水南地空多明月，山北天寒足早霜。最恨泼醅新熟酒，迎冬不得共君尝。
东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自沾衣。
此来多愧食鱼心，东阁将辞强一吟。羸马客程秋草合，晚蝉关树古槐深。风生野渡河声急，雁过寒原岳势侵。对酒相看自无语，几多离思入瑶琴。
烟岚晚入湿旌旗，高槛风清醉未归。夹路野花迎马首，出林山鸟向人飞。一溪寒水涵清浅，几处晴云度翠微。自是谢公心近得，登楼望月思依依。
故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，缘波芳草暂停舟。
欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆棋消白日，市楼赊酒过青春。一山桃杏同时发，谁似东风不厌贫。
一声南雁已先红，神女霜飞叶叶同。自是孤根非暖地，莫惊他木耐秋风。暖烟散去阴全薄，明月临来影半空。长忆洞庭千万树，照山横浦夕阳中。
六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。
诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。
几年栖旅寄西秦，不识花枝醉过春。短艇闲思五湖浪，羸蹄愁伴九衢尘。关河风雨迷归梦，钟鼓朝昏老此身。忽向太平时节过，一竿持去老遗民。
柳暗榆飞春日深，水边门巷独来寻。旧山共是经年别，新句相逢竟夕吟。枕近禁街闻晓鼓，月当高竹见栖禽。劳歌莫问秋风计，恐起江河垂钓心。
望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
逗竹穿花越几村，还从旧路入云门。翠微不闭楼台出，清吹频回水石喧。天外鹤归松自老，岩间僧逝塔空存。重来白首良堪喜，朝露浮生不足言。
万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
锦里芬芳少佩兰，风流全占似君难。心迷晓梦窗犹暗，粉落香肌汗未乾。两脸夭桃从镜发，一眸春水照人寒。自嗟此地非吾土，不得如花岁岁看。
影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。
长说愁吟逆旅中，一庭深雪一窗风。眼前道路无心觅，象外烟霞有句通。几度相留侵鼓散，频闻会宿著僧同。高情未以干时废，属和因知兴不穷。
神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。
皎皎山头月欲低，月厌羁愁睡转迷。忽觉泪流痕尚在，不知梦里向谁啼。愁眠枕上泪痕多，况复寒更月色过。与君万里难相见，不然一度梦中罗。
送君同上酒家楼，酩酊翻成一笑休。正是落花饶怅望，醉乡前路莫回头。天涯方叹异乡身，又向天涯别故人。明日五更孤店月，醉醒何处泪沾巾。
道侣难留为虐棋，邻家闻说厌吟诗。前峰月照分明见，夜合香中露卧时。此身闲得易为家，业是吟诗与看花。若使他生抛笔砚，更应无事老烟霞。
客窗强饮太匆匆，急雨寒风意万重。蓦上心来消未得，梦回又听五更钟。一阳才动伏群阴，万物于今寓太音。若喜长生添线日，微微消息识天心。
三月江南绿正肥，阴阴深院燕初归。乱衔飞絮营新垒，閒逐花香避绣帏。却笑秋风红缕在，独怜旧事玉京非。兰闺终日流清泪，愧尔双飞拂落晖。
邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田。与君诗酒度残年。飘零南北如相避，开岁还分陇上泉。
七十鬓双蓬。已分衰翁。烦君休誉面如童。只此正为吾老验，物理曾穷。天地一微躬。草木还同。桃花初也笑春风。及到离披将谢日，颜色逾红。
萧萧残照晚当楼，寒叶疏云乱客愁。岁月蹉跎星北指，乾坤浩荡水东流。古来人物俱黄土，少日心情在一丘。独立无言风满袖，青山相对共悠悠。
彩云红雨暗长门，翡翠枝馀萼绿痕。桃李东风蝴蝶梦，关山明月杜鹃魂。玉阑烟冷空千树，金谷香销谩一尊。狼藉满庭君莫扫，且留春色到黄昏。
灯花犹记别时红，为报君归我亦东。岂意黄尘迷瘦马，尚淹青眼送飞鸿。群山积雪清相射，千树寒梅望欲空。何逊扬州才思减，试烦妙语唤春风。
南陌东阡草色齐，愔愔门巷客来稀。受风燕子轻相逐，著雨杨花湿更飞。绿树无言春又尽，红尘如雾手频挥。浮生莽莽吾何计，独立看云竟落晖。
能诗不得静中师，又是天涯独立时。高阁夕阳人影乱，曲河新水棹声迟。一身慷慨家仍远，十口凄凉岁荐饥。偶尔凭阑感风物，临流先被白鸥知。
年年芳草怨王孙，日日幽人独倚门。踪迹飘零又寒食，别离滋味奈黄昏。一楼风雨欺归梦，万里云山动客魂。欲写相思寄双鲤，乱离春水雪消浑。
可人天气不寒温，诗满花笺酒满尊。乱列晓山烟淡碧，漫流春水雪消浑。四时风月无佳客，一榻琴书静掩门。吟罢新诗频酌酒，别离情绪已黄昏。
每爱登临趁雨晴，凉生襟袂晚风清。草铺平野重祠绿，水引斜阳一线明。残柳断碑兴废地，淡烟啼鸟古今情。繁华消尽市朝变，花落月明空水声。
记得登舟惜别离，天涯相望两依依。几回梦里寻君去，三度书来约我归。闽海浪肥春雨过，和林沙远晓云飞。今秋拟逐归鸿便，为说家中莫寄衣。
新春和气颇薰蒸，共说今年可太平。满眼干戈谁击贼？绕街箫鼓强题灯。常悲尘世阴晴半，须信人生苦乐并。老去不为儿女态，引杯看剑起呼鹰。
几度清游溪上亭，更于何处觅仙灵。一庭花落黄金粟，千里山开绿玉屏。人世可怜春又老，客乡相见眼偏青。草堂久望高车过，日日柴扉不敢扃。
有客携诗此远游，栏干倒影没寒流。千年歌舞浑如梦，九日登临总是愁。故国黄花应未晚，孤城残柳不禁秋。莼鲈倘遂南归兴，笑向桥边问钓舟。
兴随流水共悠悠，此地芦花正满洲。落日片帆千里暮，西风长笛数声秋。衣冠空带英雄泪，湖海难消浩荡愁。吟罢欲寻沽酒处，傍人遥指隔江楼。
莫年已卜田园去，岂意犹歌行路难。且复酒杯同旅次，不堪人事总忧端。山林茅屋三生远，风雨毡裘六月寒。吾友有家应此住，老夫何地挂吾冠。
本来无系亦无舟，随意江湖可漫游。纵遣西风吹水外，不妨明月烂沙头。人情平地波澜起，身世虚空日夜浮。安得从君归把钓，只将吾道付沧洲。
心怜旅寓各西东，长忆樽前笑语同。故国鱼龙沧海上，仙家鸡犬白云中。百年人物无多见，一代文章有至公。等是不禁惆怅事，鬓丝黄叶共秋风。
江上楼居景自清，阑干朝暮傍阴晴。数峰残雨云间湿，一水斜阳岛外明。树隔钓歌分浦出，风移帆影近窗行。綵衣白发宜春酒，更喜田园乐事成。
斗酒相逢尽醉休，几回清梦忆同游。江河牢落知心晚，天地凄凉满眼秋。客有常何能具草，谁怜王粲独登楼。思君不见空回首，日落天寒揽敝裘。
去年不死今年活，直语半生人不禁。老去谤书从满箧，春来乐事总关心。观鱼濯足沧浪水，听鸟支筇杨柳阴。我已无心叫阊閤，玉皇高拱紫云深。
晴光潭影共澄鲜，雨外林阴色更妍。碧海如杯谁缩地，青冥著水误忧天。河垂涧底遥相属，斗入人间却右旋。病叟年来倦登陟，朝朝玩水夜听泉。
河汉纵横北斗翻，县泉激石起层澜。水流石上舒还卷，月绕楼头碎又圆。龙火湿光生涧底，仙人倒影落人间。无边空处无边地，尽入鸥边一尺天。
积阴连闰过芳春，气转清和物候新。信美江山非我土，绝怜天地老斯人。曲中有误周郎顾，琴上无弦陶令真。自愧不才床下拜，底知孰主孰为宾。
公子孤标绝世奇，亭前栽竹静相宜。苍龙垂影云千尺，翠袖临风玉一枝。特操不随春色改，高情只许岁寒知。江头留得扁舟在，何日从君独钓时。
登临长使客魂消，剩水残山阅市朝。柳色也知随处好，莺声不似旧时娇。云和冷落闲来袖，风景苍茫失画桥。回首故宫荒草合，欲寻前事竟寥寥。
古戍寒云接渺茫，故乡游子动悲凉。江山自古有佳客，烟雨为谁留太行。野色分将愁外绿，物华呈出夜来霜。海门何处秋声急？极目沧波空夕阳。
梦觉呼童问几更，未应先作不平鸣。山深六月有秋意，夜静满城惟雨声。四海虚名此身愧，百年浮世寸心惊。谁教檐溜如愁思，欲断还连直到明。
潋滟离杯泛九霞，还家未久便辞家。出门恻恻重闱远，前路漫漫万里赊。不怕狂风妨去鹢，偏愁寒月照栖鸦。诸生凝望须君至，共赋新诗赏雪花。
万里飘零两鬓华，瘴烟为屋海为家。山无高下皆行水，树不秋冬尽放花。得句珠还合浦月，乱怀杯吸赤城霞。蓬莱咫尺无由到，惭愧当年犯斗槎。
书问萧条已半年，知君近买过湖船。江花日暮吹红雪，店树春晴起绿烟。客里光阴遽如许，人间歧路正茫然。离群得似游从乐，纸贵钱塘日万篇。
深夜相思浣水边，情怀堪恨复堪怜。云山千里书不到，风雨一楼人独眠。蛩带秋声吟壁下，鼠窥灯影山窗前。去年记得西湖上，醉倒荷花香满船。
出宿春城宿雾低，阅人老眼似层梯。功名愧我蝇钻纸，文采怜君玉在泥。蜀道连云春系马，巴山踏月夜闻鸡。赠言知笑瀛洲客，冷落梅花日又西。
一川暝色锁烟萝，萧洒禅关偈独过。檐卜香中诗梦远，芭蕉叶上雨声多。九重阙下心犹恋，二十年前事总讹。画舫兰桡待明发，若邪溪水夜增波。
踏破溪边一径苔，与寻陈迹久徘徊。云漫陇树魂应断，风静寒塘花正开。只恐好枝为雪压，留看瘦影上窗来。花前独立无人会，谩使诗肠日九回。
湖海俄经三十年，无端一念忆生缘。梦中复做还乡梦，禅外重参逆旅禅。踏碎暮云投古寺，冲开积雪望炊烟。狂心未向机前歇，溢目家山转弃捐。
十年梦绕故山薇，世事悠悠与愿违。华表未成辽鹤语，青冥空羡塞鸿归。云横北岭迷乡眼，尘满西风涴客衣。为报吾州旧亲识，短书相慰莫令稀。
独立梅花恨最多，江西夜雨涨恩波。仙翁已矣客犹在，天意不然人奈何！抚剑有时撑老眼，衔杯无路发悲歌。先生闭户何为者？我亦从今理钓蓑。
霞际浮玉青霏霏，吴中景物天下稀。三江入海作秋浪，五湖满地摇夕晖。孤鹤忽与白鹭起，神龙或挟赤鳞飞。胡床抱膝但长啸，丈夫安得为轻肥。
风雨两乡难缩地，小窗时读去年诗。九龙何处云深浅，一雁不来人别离。老树引藤秋结子，黄猿窥果昼呼儿。遥知句就无人解，月落山灵堕泪时。
似闻茅屋傍清溪，杨柳青青水拍堤。醉里不知家远近，望中惟见树高低。溪云出洞欲行雨，江石穿波不染泥。何日扁舟过湖去，竹间取次著新题。
一别垂垂四十年，朔风吹鬓两苍然。寒毡久坐归何日，上幕初登望若仙。莫使催科书下考，盛谈名理继前贤。春生马首逢回雁，并写相思入近篇。
锦水无波画鹢开，刘郎年少负多才。袖中诗卷逢人看，江上梅花照客回。百粤雄藩兼两道，六符深处映三台。乾坤浩浩春如许，自有黄金百尺台。
一冬雨雪天涯客，千里云山马上诗。记得小红楼畔梦，杏花春雨早寒时。扬州正月雨如丝，江上梅花已尽时。谁识能诗老何逊，晓寒明镜撚吟髭。
秋风篱落菊花黄，满眼江山似故乡。投老无家真可笑，长年为客尚能狂。青苔蚀尽床头剑，白日消磨镜里霜。闻道中州凋弊甚，忘机不解说凄凉。
风花片片落瑶台，江北江南春未回。老子胸中自潇洒，故乡何处却徘徊。海云挟雨连天黑，江鹳如人近屋来。景物相看只如此，沽杯且放好怀开。
只合山中度岁时，欲求闻达岂相宜。命轻似絮人争笑，心直如弦鬼亦知。怕见是非休看史，未忘习业尚耽诗。春风归去江南路，芳草满汀花满枝。
远公与我云间别，几度西风海上秋。白发时来还自笑，青山归去与谁游。薜萝久负孤灯梦，猿鹤应同两地愁。相对空林今夜月，清光迟尔少淹留。
二月江城第一枝，怕寒故故著花迟。不嫌艳杏夭桃俗，甘受狂蜂妒蝶疑。月落西湖惊旧梦，雪消南国忆当时。楼头亦有霜天角，懒对春风暖日吹。
诗酒分违各一天，相逢鬓雪笑垂肩。自惭衰貌非前日，犹喜清谈胜昔年。阅世只堪三叹耳，论心几欲一潸然。何时吟骑重来访，夜雨清灯对榻眠。
云锁当年落帽台，满山黄菊为谁开。久无异士高人识，长有狂蜂妒蝶猜。斜日东篱增感慨，西风南国正尘埃。如何得似承平旧，与客携壶共酒杯。
玉关门外班司马，抗疏归来白发愁。绝域功名空老大，少年乡国自风流。花飞细雨朝回马，月满前川夜放舟。始信封侯驰万里，不如吏隐近沧洲。
四山紫翠郁嵯峨，爱此楼居每独过。窗户晴通云气湿，竹松暝挟雨声多。时危耆旧疏来往，地僻渔樵共啸歌。对酒暂开怀抱好，莫思戎马近如何。
读书头白苦无多，自判才名易灭磨。耆旧凋零霜后木，世情翻覆雨中荷。数家烟火惟闻哭，三月莺花谁复歌。薜荔绕垣茅屋小，缘君开径日相过。
别酒相倾别泪流，江流亦不为君留。片帆今夜人何处，明月满天谁共楼。一雁叫霜红入叶，十年为客白侵头。莫嫌归计多萧索，三径西风菊正秋。
城郭多时得一归，小园幽馆雅相宜。种荷池暝便鸥睡，储粟瓶空虑鹤饥。两屐苔痕人立处，一轩秋影月来时。静中自得其中理，此意无人会得知。
隔水青山画舫西，乱云芳草思凄迷。江淹赋好伤离别，李白名高入品题。花落空阶春色澹，莺啼深树午阴齐。明朝相见归来鹤，飞向秋风觅旧栖。
秋来有菊即重阳，曷问他乡与故乡。愁见飞蓬垂雪领，笑搴落蕊入霞觞。陶时莫讶逢馀闰，遣兴聊图不永伤。岁晚移根深记取，勿令红紫间中黄。
二十年前别故人，乾坤何处不风尘。玉缸阻对檐花夕，素发羞同野草春。紫极星辰空有象，青冥波浪杳无津。欢华过眼成今昔，苦忆元方泪满巾。
江上晚来风，烟蔼濛濛，白蘋吹尽到丹枫。流水落霞衰草外，离恨无穷。极目楚云东，愁见归鸿，拒霜相倚夕阳中。露重月寒芳意歇，知为谁红。
玉骨冰肌萼绿华，骑龙飞下太清家。衣飘碧落星芒动，佩拂玄冥月影斜。江水阔，岭云奢，香魂散作岁寒葩。画图惊见春风面，陟觉精神冷不邪。
大栋层轩俯广庭，南山远送武夷青。五更画鼓先迎日，百尺雕栏近列星。漏点分明知善政，斋居高爽挹仙灵。从今清献梅花月，祗向春风角里听。
云出无心鹤自啼，尘埃何用污人衣。东将入海从巢父，西上长安愧陆机。才薄真为时俗忌，年衰犹恨弟兄稀。南窗一枕松风睡，遮莫人间万事非。
南渡山川王气消，西风松柏认前朝。紫宸无复千官宴，沧海空馀半夜潮。龙去蓬莱曾驻辇，凤归寥廓不闻箫。上方楼阁依稀在，暮雨疏钟送寂寥。
湖波遥带夕阳低，想得君家住更西。隔岸众山晴稍出，当门幽鸟晚犹啼。酒缘客里偏能饮，诗到愁边只谩题。欲倩归云寄离思，如何却向望中迷。
幽人雅爱玉山好，肯作清酣竟日留。梧竹一庭凉欲雨，池台五月气涵秋。月中独鹤如人立，花外疏萤入幔流。莫笑虎头痴绝甚，题诗直欲拟汤休。
霜树萧萧万叶丹，谁怜倦客尚江干。性情每向诗中写，勋业何须镜里看。万里江山秋月老，一天星斗夜光寒。近来满目多荆棘，始信人间行路艰。
之子采樵何所之，樵闲倚石复移时。忽逢莺语思求友，偶值仙人还看棋。山中乱云如雪屋，松下清风多紫芝。袖有长书君莫上，祗今且可醉吟诗。
泄云漏日淡无光，薄暖轻寒互送将。醉眼莫嫌春色浅，东风新染柳丝黄。步出林东过水西，可人不见思如迷。晓风偏妒墙头杏，吹尽胭脂污作泥。
兀兀浮生水上萍，百年那得眼长青。醉中但爱杯呼月，镜里惊看鬓易星。瓶胆插花时过蝶，石拳栽草也留萤。瑶音到手知音少，默诵南华一卷经。
一樽聊共此时心，文字追随落醉吟。仙子楼台脩竹外，行人冠盖画桥阴。一年芳草东风老，五月空江夜雨深。且作兰亭欢喜集，更论谁后又谁今。
乔木绕舍如绿帏，群山四面寒参差。春禽入秋啼自别，早云到暮归常迟。庭前好菊劝饮酒，案上佳纸邀吟诗。闲居数月兴便野，浑忘簿书相聒时。
十载春泥溅客衣，江湖半已入吾诗。事今岂得文章力，心亦难求世俗知。山意向人如有语，鸥盟于我合归谁。月明昨夜欺寒梦，未了西斋竹外棋。
摩挲老砚欲生衣，煞欠梅花别后诗。明月夜怜无客共，故人心岂不吾知。相看白眼了无忤，除却青山更有谁。但得秫田供醉梦，世情付与烂柯棋。
绿阴芳树鸟啼春，与客相携发兴新。半落杏花初过雨，微酸梅子已生仁。每寻诗去必迁坐，稳跨牛归不问津。筋力尚堪蓑笠在，莫欺老子发如银。
一年秋是桂花开，谁道今年负酒杯。造物小儿真恶剧，痴顽老子久摧颓。清风明月不常有，溪友山翁试与来。夜寂尚怜诗骨在，时能引手作敲推。
倦眼忽惊三月暮，杜鹃啼处绿阴多。春今且住为佳耳，雨不能晴将奈何。红紫只催人老大，苍浪莫怨命蹉跎。贫中政自难留客，赖有诗情尚不磨。
何哉清明乃尔愁，雨声中间花事休。一春留春不肯住，况无酒与春相酬。墙头笋已吹成竹，夺我斋厨苍玉束。满床书卷为不平，亦怨秋崖长负腹。
帘幕燕双飞。春共人归。东风恻恻雨霏霏。水满西池花满地，追惜芳菲。回首昔游非。别梦依稀。一成春瘦不胜衣。无限楼前伤远意，芳草斜晖。
浩荡天花弄晓光，春风未转忽芬芳。人跻物外红尘远，境堕壶中白昼长。风柳冷飘三月絮，寒梅幽寄一枝香。朝来暴喜家风贵，圆璧方圭满舍旁。
梦回诗思不胜清，卧听幽禽两啭更。窗角界金分月色，山腰鸣玉漱溪声。欲行且住心还适，久雨新晴眼倍明。莫为浮名废真赏，较来何重亦何轻。
湖上逢师又到家，别来诗句好相誇。休嗟晚菊今迷草，且喜寒梅欲放花。丈室香温岩宝坐，将坛风软拥高牙。相思对雪酬珠玉，不觉茅檐送月华。
翩然归兴不吾留，应为高堂念远游。数日语离良作恶，几时书到得无愁。白沙翠竹千山晚，朱实黄花万里秋。后夜西风茅店月，醉吟应不费冥搜。
清风无力屠得热，落日著翅飞上山。人固已惧江海竭，天岂不惜河汉乾。昆崙之高有积雪，蓬莱之远常遗寒。不能手提天下往，何忍身去游其间。
良辰并与赏心难，偶对清樽且共欢。梦忆江湖无奈远，吟牵月露不胜寒。曲逢郢雪须歌尽，漏绕宫花几听残。朝锁楼台空怅望，欲将春恨托飞翰。
闻道北窗开绘境，偶来归思满沧洲。卷帘宿鸟惊初旭，隔浦疏林似旧秋。梦忆清溪知几曲，醉寻危磴欲三休。何时又赐通中枕，与对云山尽日留。
无能私愿祇求田，时物安能学计然。凿井未成歌击壤，射熊犹得梦钧天。遥思故国归来日，留滞新恩已去年。携手与君游最乐，春风波上水溅溅。
邑屋为儒知善政，市门多粟见丰年。追攀更觉相逢晚，谈笑难忘欲别前。客幕雅游皆置榻，令堂清坐亦鸣弦。轻舟后夜沧江北，回首春城空黯然。
区区随传换冬春，夜半悬崖托此身。岂慕王尊能许国，直缘毛义欲私亲。施为已坏生平学，梦想犹归寂寞滨。风月一歌劳者事，能明吾意可无人。
欲问故人归未归，江湖不见雁南飞。青云未上辞乡国，白璧无因困褐衣。客里书来行李滞，江南春尽落花稀。倚门望断山川远，我却疑君此策非。
流水绕孤村。杨柳当门。昔年此地往来频。认得绿杨携手处，笑语如存。往事不堪论。强对清尊。梅花香里月黄昏。白首重来谁是伴，独自销魂。
欲穷幽胜远纷华，频向晴空漾钓槎。霞杂凫群归趁浦，雪飞鹭阵宿投沙。山连空秀嫌花杂，树远多图怕雾遮。莫怪故园归未得，为贪入手好烟霞。
又作三年一梦回，浮云何地是根栽。身随东土因缘去，袖带西江风月来。碧眼已传胡相具，白头谁问故人猜。与君别后同参处，雪里梅花次第开。
镜似冰壶表里清，我来閒伴白云行。四山迤逦青围野，一水蜿蜒绿绕城。试问春来观秀色，何如雨后听泉声。昔人飞驭烟霞外，落日空怀万古情。
夜久灯花自吐红，岁华已尽尚飘蓬。身游百越风波外，路入千山雨雪中。失马旧知无得丧，拂龟那更问穷通。懒将今古从头数，几度邯郸梦不同。
蓬蒿频岁掩乡关，再喜相逢一破颜。游子年华红叶老，幽人风味白云閒。那知箧里书成后，犹作溪边兴尽还。流落天涯俱避地，念君更入万重山。
夜深犹有去来船，长江倒影涵青天。鹤寒梦觉松梢月，流水残梅浸香雪。山翁呼儿沽酒归，独客有感未睡时。提剑起舞摇斗宿，醉里天风生两袖。
秋逢重九亦将阑，换得黄花青草颜。节物只能催我老，人生那得似云閒。有心采菊非知菊，无意看山却见山。欲识渊明得真趣，夕阳倦鸟正飞还。
市尘不碍古招提，笑踏西风暂此栖。松喜客来如解语，鸟知僧定不曾啼。问禅爪向维摩合，觅句头因领当低。恐见黄花归未得，云间何处可攀跻。
秋园八月开桃花，数枝冷淡无光华。北风萧萧吹汝寒，汝发非时谁复看。墙下牵月颜色鲜，故园欺汝相萦缠。何不藏英待时发，自有阳春三月天。
安用区区五斗为，竹篱茅屋唤人归。闭门高卧不通客，倚树长吟懒系衣。秋稻水乾还筑圃，春蚕桑尽欲鸣机。山云野树吾家物，身瘦何妨道自肥。
向来一纪登临意，白发颓龄才一至。阮哭穷途真可笑，孔小天下或如是。平生历览廓无碍，方称老怀疏不致。安能却妆住云霄，更不婆娑下平地。
几欲扁舟载雪来，可人风月相蓬莱。因思渭北吟春树，消得江南寄早梅。应接山川公事省，主盟觞咏旷怀开。何当身与浮云似，朝暮飘飘往又回。
溪光不动柳风轻，玉帐森沈拥万兵。鸥入烟中闲自舞，鱼翻波面喜相迎。楼船下视晴天碧，鼓吹前驱远陌清。桃李归时应盛发，薰然和气满春城。
寒风细雨未晴天，密似轻尘薄似烟。一室独吟图史乱，四邻高会绮罗鲜。雁飞斜柱弦随指，蟹荐新螯酒满船。自笑不歌仍不饮，昏昏只解枕床眠。
满树牡丹相次红，客来不放酒杯空。三分春色二分去，一处风光是处同。柳絮打残连夜雨，桃花飞落五更风。与君饮到如泥烂，我欲明朝杖屦东。
倚蓬小立拂征衣，沙上渔翁理钓丝。举世更谁闲似我，只今何事未如伊。莫将水动疑天动，且道舟移是岸移。家在神霄归未得，钓周钓汉笑人痴。
忆得年时此倚阑，日边指点说吴山。舟移半夜成虚梦，人负斯楼亦厚颜。槐古不知花几度，城颓空护屋三间。追思往事浑无寐，寂历虚檐月半弯。
草圣与诗馀。清韵谁如。生绡团扇倩谁书。月湛素华天似水，深院凉初。人散晚钟疏。后约还虚。良宵忍放枕鸾孤。要得相逢除是梦，有梦来无。
飞梯百级转层峦，政喜登临著眼宽。海上波涛连阆苑，日边尘土暗长安。乱来世事终无定，春尽羁愁岂一端。赖有谪仙能喜客，时陪杖屦得雄观。
待凿新池引一湾，更规高阜敞三间。缩墙恐犯邻家地，减树图看屋后山。身隐免贻千载笑，书成犹要十年闲。门前蓦有相寻者，但说翁今怕往还。
三入承明倦论思，都门祖帐忆当时。琴弹古调将归操，箧宝初心送别诗。经岁空函无一字，侵朝明镜有千丝。遥知手内封还笔，山尚堪移此不移。
曾诵先生感寓诗，如今似写我心悲。西施贫处无盐笑，乌获饥来竖子期。不士不农焉用彼，无齐无楚竟何之。光阴未老人先老，荒草斜阳泣断碑。
长淮百谷庆西成，万里何妨共此晴。霖雨尚关天下望，月华犹幸晚来明。要看玉宇清光满，闻道银河此去平。邂逅西风轻借力，夜深桂影更敷荣。
草木长生亦偶然，不须闻此便谈仙。烧枝竞说丹飞日，举世宁知手种年。双鹤不归秋自冷，万牛回首句空传。相逢一饮清阴下，与子前生定有缘。
浮云扫尽天宇清，千花万花开锦屏。好风吹皱一池绿，白鸟点破千山青。客行五里复五里，两眼丹青间红紫。杖屦不知行路难，人在江南图画里。
征帆西过忆匆匆，咫尺匡庐怅望中。天意留为今日计，春游恰与故人同。酒醒月落行侵晓，云断风来翠满空。识取庐山真面目，会来栽杏作仙翁。
乐回和气作春温，香袅祥云映酒尊。盛事同官皆有母，可人今岁喜生孙。一杯首奉吾亲寿，百拜心知造物恩。看取朱颜长不老，年年宾客醉盈门。
不怪年来万事非，聊须把酒赋新诗。乾坤正自无今昔，草木何妨有变衰。白发我甘投老去，红颜君惜卧春时。古人不朽终何事，此段工夫可浪施。
未将春草贮鸣蛙，寂寞西湖处士家。正喜数枝斜更好，聊沽一醉醒还赊。骨清是我冰霜侣，心赏从渠锦绣华。不厌相过娱夜永，摘芳和雪试煎茶。
瓦欲飞霜水欲冰，蒲团今夜有尘凝。炉寒閒取薪添火，窗暗时将烛助灯。久欲归田游宦客，未能忘肉在家僧。于书更觉心情懒，病眼愁看细字蝇。
世路羊肠淹客游，尘缨来此濯清流。半窗修竹翠含雨，一片澄湖冷浸秋。地僻莓苔侵石几，机忘鸥鹭近渔舟。夜凉酒醒未能睡，诗句欲成搔白头。
我生八月十五夜，清浅斜河浸月华。顾兔捣残千岁药，牵牛引动半天槎。自抛蓬海传方处，曾过成都卖卜家。今日相逢圆昨梦，一杯松下醉流霞。
百忧不到酒三行，万事尽休棋一枰。梅子未黄先著雨，樱桃欲熟正防莺。忽惊夏向明朝立，便恐春从此地更。数蝶飞来花寂寞，乱蛙鸣处水纵横。
风前帘幕沾飞絮。家在垂杨深处住。倚楼无语忆郎时，恰是去年今日去。帝城箫鼓青春暮。应有多情游冶处。争知日日小阑干，望断斜阳芳草路。
多病春来事事慵。偶因扑蝶到庭中。落红万叠花经雨，斜碧千条柳因风。深院宇，小帘栊。几年离别恰相逢。擎觞未饮心先醉，为有春愁似酒浓。
百尺寒崖一径分，攀萝步步陟青云。江山好景吟新句，猿鹤欢声识旧群。壁为题诗尘不染，池因供砚水犹薰。旁人莫讶登科久，二十年前此论文。
剩得閒身镇自怜，更怜閒占此山泉。满阶碧草客稀到，半榻白云人对眠。窗影枝摇知雀踏，壁痕苔湿认蜗涎。日长静看辛夷树，落尽閒花忘宿缘。
老子年来百念灰，尚怀月观与风台。良辰祇恐转头过，好景还欣入眼来。几席坐穷千里胜，轩窗高揖四山开。公馀不厌频登眺，要伴诸君醉百回。
壮岁经行今白头，未容归老复来游。人如化鹤云间去，桥似垂虹天际浮。风月一川无限兴，烟波万顷不胜愁。三贤高躅何难继，犹抗尘容祇自羞。
雪到梅开恰欲漫，扶藜得得绕湖山。折将冷蕊疏枝去，浸在明窗净几间。一见已堪资琢句，细看还足助怡颜。只愁冰艳相侵逼，映得衰翁鬓愈斑。
海滨何处足春风，尽在王孙小圃中。雨洗山光供几席，日移花影上帘栊。扁舟回首烟波隔，尊酒何时笑语同。若对扬雄赏幽胜，杯行应亦话衰翁。
不须细细说行藏，四十年来梦一场。我得放归心已足，君能勇退道尤光。閒中倍觉林泉好，闹里谁知日月长。我已与君成二老，更将一节起吾乡。
天与疏慵一味閒，许辞画戟老柴关。几年欲作冥鸿举，今日方随倦鸟还。有水不妨时载月，无人谁与共登山。相望千里空相忆，尊酒何时一破颜。
古瓦颓垣迹已陈，孤猿别鹤自哀吟。可怜丛桂烟芜没，惟有一池春水深。秀木千章新过雨，寒山一带暮伤心。清风明月时来此，梦断云飞何处寻。
问君身世欲如何，付与渔翁欸乃歌。未酩酊时须酩酊，得磨驼处且磨驼。声名草木知谁是，功业旂常在古多。百尺危楼聊吊往，薰风首夏正清和。
空函檄草聚浮埃，日愧西园缀上才。著帽每容司马进，脱巾多伴使君来。孤根易变江南橘，归梦先随陇首梅。惟有酬恩无限泪，异时应溅别离杯。
过了重阳便作寒，貂裘心事未容安。贫时侯伯人难识，醉里乾坤我自宽。红叶已飘千万点，黄花羞对两三般。小窗破处须频补，莫放西风正眼看。
勿谓重阳把一枝，嗟予何限古人思。灵均自著离骚日，元亮长歌归去时。未晓只疑犹泫露，开门忽见满疏篱。要呼四海平生友，来醉花前金屈卮。
东风日日恼吟魂，相与论心客在门。雨洗花光红透骨，风摇野烧翠留痕。荣枯过眼归春梦，醒醉从人付酒尊。输与先生专一壑，閒来得看竹生孙。
城头月落霜如雪，楼头五更声欲绝。捧盘出户歌一声，市楼东西人未行。北风吹衣射我饼，不忧衣单忧饼冷。业无高卑志当坚，男儿有求安得閒。
南风吹笋成修竹，园林一番新阴绿。足愁多病少欢娱，感时念远伤幽独。遥山林外知何处，倦客楼头空极目。悲笳三叠闭江城，娟娟新月啼乌宿。
苍茫腊雪欲成泥，又见东风上柳枝。万事过前浑是梦，百年投老只添悲。功名末路收常晚，节物惊心空自知。千里故人犹念我，书来辛苦话相思。
乘轺初至忆前秋，岂意持麾尚此留。立屋得僧成宴喜，游山如谢欠风流。劝酬同把菊花盏，来往自操莲叶舟。向晚洞门烟渐锁，祗应归兴更宜犹。
市朝车马列云从，君有危楼出半空。但觉乾坤增老眼，不妨日月转空笼。花开花落关何事，江北江南只此中。互出新诗殊未艾，长城尚许短兵攻。
天与孤清迥莫邻，祇应空谷伴幽人。千林扫迹愁无那，一点横梢眼便亲。顾影莫惊身易老，哦诗尚觉句能新。几多生意冰霜里，说与夭桃自在春。
清溪南畔小桥东，落月纷纷水映红。五夜客愁花片里，一年春事角声中。歌残玉树人何在，舞破香衫曲未终。却忆孤山醉归路，马蹄残雪衬春风。
草草登临未拟回，烟昏雨湿赋归哉。山寒未放迁莺出，地胜先闻驾鹤来。老去春光都是梦，懒边心事总如灰。归寻药裹扶筋力，准拟东风得屡陪。
种花千树满家林，诗思朝昏恼不禁。担上青红相逐定，车中摇兀也教吟。虽无蜂过曾偷采，犹恐尘飞数见侵。应是花枝亦相望，恨无人似我知音。
未倒花前凿落金，登携那怕嫩寒侵。归牛下陇争浮水，宿鸟随山不过林。衰鬓预吹明日帽，放歌时带故园音。菊烟桂露虽情物，须索高蟾管夜深。
露洗风吹未遽央，登山临水总心降。明年此夕知何处，自古中秋不可双。尚倚人琴温似玉，更能诗酒浩如江。披襟拄颊浑无寐，斗转参移莫下窗。
山外孤云出寸岑，营巢其下一枝深。久从泛宅浮家伴，未遂穿云渡水心。百里跻攀方着屐，十年交旧欲分襟。西风落日非无恨，归卧桑榆惜寸阴。
思君一日可当期，敢意琼瑶手自贻。华发乍回千里梦，白眉重见十年知。惊人句好供行乐，遣客杯宽欲坐驰。肯斸云根同我老，剩留觞咏醉花时。
秋来何必送将归，落日高台意自悲。一壑未容追汗漫，三钟犹得饱支离。黄花对客如相笑，白发寻人似有期。时序不堪翻覆手，每逢佳处亦开眉。
闽山苍苍江水长，鸿雁北去随春阳。天寒野暗烟树湿，雨急风高惊断行。前飞一雁鸣且顾，后飞一雁悲独翔。伤心极目暮云碧，兄弟南北俱相望。
瘦马骎骎渡洛行，东风莫著褐衣轻。为嫌愁梦能催老，故懒题封去问程。千仞会游悬水急，五浆须信客心惊。明朝我向壶关路，待约归缨共濯清。
密树烟深绿映门，入门清绝隔嚣尘。须知泽畔行吟客，便是林间散发人。山色满楼何处尽，花香过酒逐番新。东风时引閒云到，留作轻阴欲驻春。
何如莫莫与休休，分付烟波一钓裘。心向青山贪未了，梦随白鸟去无由。閒云犹阁为霖润，野水空横济物舟。安得杜陵诗老在，从渠每日醉江头。
云翻雨覆不须论，扪虱何妨坐对温。政恐移文邀俗驾，可能垂箔走高门。寒松卧雪不知老，脱叶经霜无几存。醉著锦袍堪一笑，翰林风月我诸孙。
虎变龙腾各有心，诸公高宴盍朋簪。烂开数对迎祥烛，合噪仍来报喜禽。人似月娥元自近，酒名天禄莫辞深。坐中五客联登去，他日华堂榜桂林。
登临要说六朝遗，一个乾坤几合离。豪杰已随流水去，兴亡只有此山知。古松隔道招游客，丹树斜阳话旧时。寄语老僧珍此壁，百年后有古人诗。
落帽寻盟鬓久皤，今朝于此上嵯峨。云收谷净山新霁，风定沙平水不波。对菊使人怀古尔，思莼如我感时何。明年把酒知何处，归到东篱更莫它。
雨后秋风入翠微，我来仍值晚凉时。山遮日脚斜阳早，云碍钟声出谷迟。故国空馀烟冉冉，旧宫何在黍离离。兴亡满眼无人语，独倚栏干默自知。
寺门幽独傍江城，江水清含地气清。隔岸楼台人醉死，绕阶松竹夏寒生。路经桥远尘难过，僧占閒多俗不争。唯有行吟憔悴客，这回须去濯长缨。
比屋弦歌说此间，诗来清似玉潺潺。论交有道须簪盍，经世无才敢辄环。剡上最怜分一曲，海边空自说三山。谁能伴我湖亭宿，夜静遥占斗柄閒。
新结方桥跨两间，更渠清溜作潺潺。春来得句因池草，病起无端减带环。楼迥却愁多见月，城高元不碍看山。销忧况有诗书在，赢得湖边日日閒。
此君见我眼犹青，笑我吟髭雪点成。忆昔与君同舍日，听渠将雨作秋声。夜来递宿三更悄，叶底春寒一倍生。梦入故园数新笋，穿篱破藓几茎茎。
君能过我意殊倾，我每看君脚便轻。若为泥涂断还往，端令老病底心情。未霜杨柳秋犹碧，既雨芙蓉晚更明。旱岁嫌晴不嫌熟，今年教熟不教晴。
殊庭冠佩俨晨趋，联辔朝真下马初。帘透晴曦金碎剪，霜彫细柳发新梳。三呼献瑞闻班列，万籁收声入步虚。祝圣归来无一事，时平翻恨酒杯疏。
身在长安梦故山，故山未去且长安。落红满地莫教扫，新绿隔墙聊借看。竹叶劝人行乐事，榴花为我遣春寒。赐休又得明朝睡，不问三竿与两竿。
秋日才升却雾中，先生更去恐群空。古谁云远今犹古，公亦安知世重公。轩冕何缘关此老，江山所过总清风。我行安用相逢得，不得趋隅又北东。
禾黍离离一径通，游人揽辔即过从。趁斋幽鸟闻疏磬，出定高僧见偃松。夜静龛灯凝古殿，雨馀岩溜迸前峰。昔年曾此题名处，素壁攲斜翠藓重。
黛染烟螺拂槛低，抱城流水绿逶迤。澄澜碎影摇青镜，斜日流峰隐半规。坐上盈樽无俗客，壁间照夜有新诗。登临已动忘归兴，况复清谈足解颐。
两鬓宁逃雪色明，何须种种即关情。故应弱质生来早，未信穷愁染得成。偶脱乱离真已幸，更添憔悴亦休惊。镜中幸有朱颜在，尚用孤怀起不平。
独立枝南万事非，岁寒引去合知几。伯夷自信西山饿，公望何须东海归。笛外数声空入梦，江头一树忽斜晖。相看有愧垂垂老，莫遣无端片片飞。
人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。
中秋天气未应殊，不用红纱照座隅。山上白云横匹素，水中明月卧浮图。未成短棹还三峡，已约轻舟泛五湖。为问登临好风景，明年还忆使君无。
知君念我欲别难，我今此别非他日。风里杨花虽未定，雨中荷叶终不湿。三年磨我费百书，一见何止得双璧。愿君亦莫嗟留滞，六十小劫风雨疾。
南迁欲举力田科，三径初成乐事多。岂意残年踏朝市，有如疲马畏陵坡。羡君同甲心方壮，笑我无聊鬓已皤。何日西湖寻旧赏，淡烟疏雨暗渔蓑。
今日何山是胜游，乱峰萦转绕沧洲。云含老树明还灭，石碍飞泉咽复流。遍岭烟霞迷俗客，一溪风雨送归舟。自嗟尘土先衰老，底事孤僧亦白头。
南溪夜雪晓来霁，有客晨游酒未消。风泛馀花来逐马，光浮断涧不知桥。山寒冻合行人息，醉熟宾欢舞意嚣。归骑相将踏瑶玉，嗅林闲认早梅条。
老退何曾说著官。今朝放罪上恩宽。便支香火真侍俸，更缀文书旧殿班。扶病脚，洗衰颜。快从老病借衣冠。此身忘世浑容易，使世相忘却自难。
君浙余闽数千里，相逢共饮西湖水。湖水正甘鱼正肥，一曲离歌入秋耳。八月风高草木悲，荒城日夜尘沙飞。家山况有古雁荡，此山不归将何之。
为爱消梅胜早梅，数枝先发日徘徊。若教岭表腊前尽，安有洛阳正后开。香逐暖风初出谷，艳随芳酒正浮醅。佳宾会取东君意，莫负乘春此际来。
尧夫非是爱吟诗，诗是尧夫注思时。事少全由心易足，病多休道药难医。情当少日须思老，志在安时莫忘危。天道分明人自昧，尧夫非是爱吟诗。
尧夫非是爱吟诗，诗是尧夫行已时。政在我时心必尽，事关人处力难为。人如负我我何预，我若辜人人有词。就责莫如躬自厚，尧夫非是爱吟诗。
尧夫非是爱吟诗，诗是尧夫先见时。直在胸中贫亦乐，屈于人下贵奚为。谁何药可医无病，多少金能买不疑。迟老更逢春不老，尧夫非是爱吟诗。
尧夫非是爱吟诗，诗是尧夫自诧时。事少事多都在己，人忧人喜更由谁。壶中日月明长在，洞里乾坤春不归。谁道光阴如过隙，尧夫非是爱吟诗。
彩结轻车五马随。倾城争出看花枝。笙歌十里岩前去，灯火千门月下归。莲炬引，老莱衣。蛾眉无数卷帘窥。谁知万里逢灯夕，却胜寻常三五时。
富贵功名未足云，平生一饭不忘君。哦诗高韵凄金石，把钓幽情渺水云。落叶打窗秋已暮，归鸦泊树日将曛。欲知老病常多感，革带今年减几分。
老子何曾惯市尘，今朝也复入城闉。太平有象人人醉，造物无私处处春。九陌莺花娱病眼，一竿风月属闲身。不缘兴尽回桡早，要就湖波照角巾。
万里当时寄一官，十年客枕不曾安。鬼愁滩下扁舟晚，蛇退陂前古驿寒。昔叹远游生雪鬓，近缘多病学金丹。功名非复衰翁事，独有江山兴未阑。
病起清羸不自持，年光都上鬓边丝。昏昏雨细梅黄后，漫漫秧青水满时。曲几方床娱永日，矮冠高屐骇群儿。客来莫笑狂颠甚，此处那容世俗知。
月上虚堂一榻横，断香漠漠欲三更。隔帘清露挟秋气，绕树惊鸦啼月明。只怪梦寻千里道，不知愁作几重城。苦吟更恨知心少，西望金陵阙寄声。
饮酒豪如卷白波，遣愁难似塞黄河。多闻只解为身累，后死空令见事多。未试神仙餐玉法，且赓壮士入关歌。此心不道无人识，雪鬓萧萧奈老何。
老觉人间无一欣，穷阎扫轨谢纷纷。已凭白露洗明月，更遣清风收乱云。栖鹊拣枝寒未稳，断鸿呼伴远犹闻。病羸慵踏梧桐影，倚柱长吟夜向分。
衰发萧疏雪满簪，莫年光景易骎骎。已甘身作沟中断，不愿人知爨下音。病鹤摧颓分薄俸，悲蛩断续和微吟。向来误有功名念，欲挽天河洗此心。
夜绕中庭百匝行，秋风传漏忽三更。星辰北拱疏还密，河汉西流纵复横。惊鹊绕枝栖不稳，冷萤穿竹远犹明。书生老抱平戎志，有泪如江未敢倾。
颓然掩户不妨奇，又赋幽居第二诗。大药鼎成令虎守，精思床稳用龟支。壶中自喜乾坤别，局上元知日月迟。更就群童闲斗草，人间何处不儿嬉。
无处逢秋不黯然，驿前斜日渡头烟。吟肩雅与寒驴称，归梦频争社燕先。百岁犹穿几两屐，千诗不及一囊钱。故应身世如团扇，已向人间耐弃捐。
久占烟波弄钓舟，业风吹作凤城游。不知苑外芙蕖老，但见墙阴苜蓿秋。黄把裹书俄复至，朱颜辞镜不容留。晚窗又听萧萧雨，一点昏灯相对愁。
鱼复城边逢雁飞，白头羁客恨依依。远游眼底故交少，晚岁人间乐事稀。云重古关传夜柝，月斜深巷捣秋衣。官闲况是频移疾，药鼎荧荧卧掩扉。
坐穴藜床愧未能，酌泉聊喜曳枯藤。诗从病后功殊少，酒到愁边量自增。事业何由垂竹帛，笑谈空觉负交朋。兴阑却逐栖鸦返，寂寞西窗已上灯。
我与梅花有旧盟，即今白发未忘情。不愁索笑无多子，惟恨相思太瘦生。身世何曾怨空谷，风流正自合倾城。增冰积雪行人少，试倩羁鸿为寄声。
书剑当年隘九州，白头归卧一窗幽。染成草色春犹浅，老尽梅花雨未休。得句已无前辈赏，开编时与古人游。山房小瓮今朝熟，不恨尊前自献酬。
飘然世外更何求，终日桥边弄钓舟。回视老身犹长物，纵无炊米莫闲愁。烟生墟落垂垂晚，雁下陂湖处处秋。欲觅高人竟安在，又闻长笛起沧洲。
醉乡卜筑亦佳哉，但苦无情白发催。痴欲煎胶黏日月，狂思入海访蓬莱。辞巢归燕先秋去，泣露幽花近社开。莫惜倾家供作乐，古人白骨有苍苔。
裘马清狂锦水滨，最繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否，身与浮名若个亲。
烟云深处作生涯，回首人间岁月赊。留得朱颜凭绿酒，扫空白发赖丹砂。七弦指下泠泠久，双袖风中猎猎斜。他日相寻不知处，会从渔父问桃花。
天上何曾许寄愁，酒中正自可忘忧。不能上树作巢饮，尚办满船供拍浮。神仙可学君岂信，衣食裁足吾何求。但忆人如王粲辈，相携一笑赋登楼。
伏枥元知免骇机，剪翎岂复慕群飞。坐中客满知心少，囊里诗多得意稀。小市雨馀寻酒去，野桥日落策驴归。不辞十里行空翠，终胜京尘仕客衣。
经岁柴门百事乖，此身只合卧苍苔。蝉声未足秋风起，木叶俱鸣夜雨来。棋局可观浮世理，灯花应为好诗开。独无宋玉悲歌念，但喜新凉入酒杯。
门掩青松间绿槐，一奁图画自天开。朝霞炼药黄金井，夜月吹笙白玉台。树老有枝皆薜荔，地闲无处不莓苔。数声野鹤惊残梦，疑是神仙出洞来。
交游无数竟谁同，雅羡夫君气似虹。吾道久随流俗弊，义居今见古人风。端能纵目秦淮上，邂逅论文楚水东。归去梅花开也未，江头叶叶剪霜风。
阶前春色长苔斑，避俗常闻昼掩关。一榻琴书双阙寺，片心泉石二林山。江楼把酒云供望，松院支筇鹤对闲。谁向风骚为消息，此身元在寂寥间。
一望天涯万里舟，波涛如掌见安流。霜威清逼珠光夜，海怪寒惊剑气秋。人在西风何处梦，书回南雁隔年愁。政成载月归来后，须到沧洲访白头。
欲访西湖久未晴，故应穿屐踏泥行。不因世事无时尽，那识波光有底清。翠竹碧莲迷上下，雕栏画阁压峥嵘。扁舟正好频来买，烟景何人与子争。
已叹长安索米难，可禁风雪满长安。无家又是于人借，有命从来只自宽。春入园林根觉煖，色连天地眼生寒。西湖寂寞梅无伴，合向孤山忍冻看。
生平只为爱梅看，故喜春风上笔端。短轴携来新茧密，横枝化作老龙蟠。瘦于影落蟾波夜，清似香飘雪岭寒。拟贴曲屏圆好梦，苦吟依旧错凭栏。
洞里莺花别有天，为渠蘸甲上金船。舞姝贪看尘生袜，饮兴浑忘雪满颠。弄影竞垂三昧手，倚风疑袅五枝莲。广寒再阅霓裳罢，笙鹤飞来未是仙。
人生欲满十分难，得七分安便是安。鸟信天公终不死，□于云路本来宽。须知老眼今如古，肯徇时情暖换寒。说与儿曹能解意，相看一笑倚阑干。
别来倏忽一周星，君住家林我泛萍。到处逢人问梅坦，有时见梦说兰亭。自怜倦翼归迟暮，已报清魂入杳冥。多少微言今已矣，义难辞处写为铭。
故人不见吾何适，欲见其人已异乡。魂梦半年皆草草，鬓毛一别益苍苍。筹边淮海何迟暮，乘障湖湘亦阻长。及此居闲宜问讯，题书须待满林霜。
晚步沙头倚小晴，南山正与暮云横。栖鸦啼处野烟合，飞鸟去边孤月生。树暗风微花气度，溪深雨涨水痕平。夜阑衣湿迷归路，彷佛前村灯火明。
书帷夜雪耿无眠，晨起犹禁晓日寒。旋见软红生野水，似看寸碧出遥山。诗成已觉风生座，饮散俄惊月满鞍。梦破小窗依约态，浑疑暮雨楚台还。
樱桃未开花绕枝，樱桃已开红满溪。花开几朝今始见，人折人攀那得知。黄鹂飞来问谁主，对面相看隔墙语。今日锁魂事可明，昨夜东风过云雨。
折腰为米本忧贫，流落天南瘴海滨。千里云山空别恨，十年萍梗可伤神。拊膺但觉丹心壮，览镜那堪白发新。归去恩深知感激，只惭无德愧斯民。
隔竹通晖月自妍，樽前宝炬不须然。毫飞阁上千林湿，句落云间万井传。佳节敢辞通夕醉，宿酲还傍小窗眠。鬓边黄菊应相笑，白发较多似去年。
洛阳三见牡丹月，春醉往往眠人家。扬州一遇芍药时，夜饮不觉生朝霞。天下名花惟有此，樽前乐事更无加。如今白首春风里，病眼何须厌黑花。
百尺西楼十二栏，日迟花影对人閒。春风已入片时梦，寒食从今数日间。折柳故情多望断，落梅新曲与愁关。诗成欲访江南便，千里烟波万叠山。
远道悠悠日暮云，愁眉今日为君轩。残灯独照江东集，短梦相寻白下门。即事想多梅蕊句，有谁堪共桂花樽。斯文赖有斯人在，会合何时得细论。
交游稀似晓来星，岁月飘如水上萍。桂海宦情诗可纪，吴山别恨酒难平。我今以病为欣戚，公合于时系重轻。安得故人来话旧，碧空日日暮云生。
海风吹屋乱疏更，花结灯昏背短檠。暑避新凉知有渐，酒扶孤梦未曾成。满帘都作芭蕉响，四壁时兼络纬声。晓起茅檐落馀滴，炉香痴坐不妨清。
转盼湖山忽半年，春莺啼处起秋蝉。诗囊未倒真成债，道眼相看总是禅。壮士不甘弓挂壁，病翁犹有笔如椽。少须定赋茅斋约，恐掉头吟聒夜眠。
山高月小赤壁游，梦中道士鹤掠舟。当时此鹤是君否，犹爱山月悬高秋。夜深万籁寂不嚣，金波行空烂将流。划然一啸拍栏玉，宇宙万物皆浮沤。
只消顷刻便漫漫，人亦求窥造化难。柳外情知非絮落，梅边误作有花看。朱门合席持杯煖，紫塞分屯坐甲寒。慨想英雄当此际，肯分事业与袁安。
楚楚吾家千里驹。老人心事正开渠。风流不减庭前玉，爱惜真如掌上珠。纡绿绶，荐方壶。老人沉醉弟兄扶。问将何物为儿寿，付与家传万卷书。
转盼重阳在眼前，客中岁月浪推迁。云飞千里家何处，雁过一声秋满天。节近最关萱草梦，囊空犹欠菊花钱。瞑心九日山头路，虽不登高亦惘然。
饭已柴扉手自开，杖藜三径久徘徊。忽惊无雨溪流涨，遥认他山雪浪来。叶暗青云环舍竹，树团香玉绕池梅。春光已近宜行乐，未怕年华冉冉催。
东风掠地百草青，颠毛馀几今星星。长年婴疾断还往，无处避愁徒醉醒。联马寻芳狭斜道，衔舟待月沧浪亭。遥输此兴二公子，涨海未应沈一萍。
飞花红不聚。都因夜来雨。枝头冷落情如许。东风谁是主。看看满地，堆却香絮。但目断、章台路。残英剩蕊留春住。春归何处去。春归何处去。
写此何人云梦胸，色尘真幻等成空。看君一轴画图上，在我半生行记中。剡水回舟乘夜雪，楚江燃烛听秋风。转蓬踪迹徒劳耳，心愧雁山头白翁。
问利问名总不知，生涯付与一轮丝。四时风月俱还我，万顷烟波说向谁。霁后短蓑和笠晒，醉来长笛倚篷吹。此怀惟有诗人识，除却诗人只楚词。
缘空宝镜一轮新，何处纤云更敢侵。四望孤城连远塞，几声哀杵间寒砧。月明飞鹊无依地，夜静征鸿有过音。报国寸心空耿耿，可怜鬓发已侵寻。
露滴甘泉事已休，欲穷多景漫登楼。云收北固千帆雨，雁带南淮万里秋。夜色和愁迷古渡，天风吹恨到神州。青山尚在英雄老，休说兴亡忆旧游。
梧桐叶叶生凉秋，燕山早寒已知遒。则则力力叹不休，堂前月光使人愁。停针罢线泪沾裳，朔风渐高天雨霜。妾忧欲死幸未死，未死犹堪寄衣去。
一点孤灯万里身，离肠曾搅九回频。梧桐自管秋来雨，蟋蟀谁妨夜后人。枕上梦将衣共短，卷中诗与发同新。江边但厌携琴去，明月西风满路尘。
东湖共款竹多竿，妙果同登塔几盘。冲雨冲风总幽事，一谈一笑尽诗端。随人似我空为计，出语如君当不刊。派后江西有惊坐，封题并与略评看。
竹里人家茅舍烟，竹篱崩缺涧鸣泉。几声啼鸟隔林唤，两树桃花相对然。古路经行斜更直，好山迎我后仍前。暂谋坐睡还成觉，春草池塘思惠连。
经行此地几维舟，我亦飘零苦倦游。旱久未教梅破腊，霜迟留得草含秋。离怀不似残年促，细雨何如骤雪收。底事令人重分首，自兹出处恐殊谋。
山苍苍，水茫茫，落月未落归故乡。扁舟欲系忽已远，隐居不见遥相望。思君山中煮白石，叹我道上炊黄粱。开书视古常太息，今人高处亦难及。
书生岁晚亦无馀，朝作新诗暮看书。书为送人知免矣，诗仍随子独何欤。栏凭罨画山光晓，船刺湘罗日影初。可是爱忙偏觅句，个中无计得逃渠。
重重楼阁倚江干，岸草汀烟远近间。春水生时都是水，西山青外别无山。云归长若真人在，风过犹疑帝子还。自古舟船城下泊，几人来此望乡关。
煮茗评诗岁月深，堂堂遗像篆烟沉。数间老屋关兴废，一段清名无古今。碑断乱云封字脚，井昏落叶覆泉心。斜阳影里夷犹处，仰止高风不敢吟。
淮南初客初尝起，久客淮南愁亦阑。秋夜无闻喜风雨，柴门自掩醉江山。诗书不读谈常到，香火如劳意更閒。北望归期殊未可，却思南渡沧浪间。
乌飞兔走两悠悠，世事惊心易白头。月影空馀圆缺恨，人心不尽古今愁。江流东去波涛险，王气南收草树秋。回首夕阳亭上望，青山一发渺神州。
都门将酒惜分携，归路骎骎望欲迷。千里又看新燕语，一声初听子规啼。春风天上曾挥翰，迟日江边独杖藜。回首三山楼阁晚，断云流水自东去。
人物风流推镇东，夕郎持节作元戎。樽前倦客刘师命，月下清歌盛小丛。裘弊黑貂霜正急，书传黄犬岁将穷。买舟江上辞公去，回首蓬莱梦寐中。
万山深处长官贫，不惯将迎懒是真。谁解移文回俗驾，漫劳举扇障风尘。碧云日暮还无信，白眼途穷易见嗔。归去荒村望灯火，是何鸡狗亦惊人。
又是扬州芍药时，花应笑我赋归迟。满堂留得春如画，对酒何妨鬓似丝。玉立黄尘那可到，锦围红蜡最相宜。买山若就当移种，此际谁能杖履随。
依约滩声杂橹声。波光隐映月华明。眼前好景真无尽，身外浮名尽可轻。穷胜赏，续欢盟。直饶风雨也须晴。满头插菊掀髯笑，笑道齐山浪得名。
松形夭矫学飞鸾，怪石苍崖藓晕团。地僻不容人迹到，云深更觉客衣单。春归不见桃干树，月冷空馀水一滩。欲问神仙向何处，山风吹雨作朝寒。
志高长说耻凫趋，岁晏园林恋隐居。陋巷自甘栖短褐，侯门终不曳长裾。夜吟雪屋冥搜句，春结烟蓑老钓渔。为我红尘偶为吏，近来还寄绝交书。
浴罢披襟竹影斜，客中残暑散空花。人行窗外云无脚，月起林间灯映纱。举酒闻钟知近寺，谈诗食李却忘家。明朝又浴还来此，何必开樽只煮茶。
唤起离愁落木声，抱饥犹自向书耕。江湖有梦追前事，天地无根笑此生。岁晏断鸿羁客影，夜深残火故人情。幸来相就分岑寂，闲对梅花酌翠觥。
陶令生涯漉酒巾，门前种柳万条新。花今吹作蓬莱雪，曲旧得于关塞人。应与残红闲是伴，不随舞蝶去争春。可怜轻质都无定，一落银河莫问津。
怪底穷途遭白眼，依然别酒对青春。百年甘旨为贫计，千里羁栖有故人。道在不妨轻去鲁，功成他日会归秦。江淮若遇南飞翼，尺素无忘东海滨。
今古纷纷孰控抟，太平方寸豁忧端。后千年去人何似，外九州来天更宽。风雨南山飞霹雳，江湖北斗挂阑干。要知元命真消息，沧海神龙自屈蟠。
诗礼不忘它日问，文章未觉古人疏。青云自致屠龙学，白首同归种树书。绿叶青阴啼鸟下，游丝飞絮落花馀。无因常得杯中物，愿作鸱夷载属车。
新年何许春光漏。小院闭门风日透。酥花入坐颇欺梅，雪絮因风全是柳。使君落笔春词就。应唤歌檀催舞袖。得开眉处且开眉，人世可能金石寿。
公馀吏隐创新亭，野阔云低叠素屏。风动荷香翻偃盖，日摇波影散疏星。望穷南亩千重绿，坐久西山数点青。更待晚凉蝉乱噪，与君散策试同听。
相对两衰翁。身似枯蓬。分飞吹聚谢天风。零落交游无一个，五十年中。生客语藏锋。不答阳聋。心期难话与儿童。共结庵招猿鹤侣，烟锁云封。
少年魂梦到庐山，今日亲游鬓已斑。聊复挥毫吟紫翠，未妨拄颊对孱颜。遥看飞瀑三千丈，近去青天咫尺间。不为白云频属念，应游此地不知还。
楼倚秋风引兴长，龙山吹帽忆前良。帘虚霜气清逾逼，叶脱天形远更详。巧送四筵双舞袖，坐收万景一诗囊。登高且醉铜台酒，黄閤多年望衮章。
秋风生意众怜迟，一旦先开岂足悲。无髻竞分浓蕊插，有襟聊对细香披。闰催虽隔重阳月，节去犹胜十日时。不比无名閒草木，早蒙造化祇堪嗤。
二十年前到已曾，今虽重到眼犹生。海无弃水归斯受，山不留云用则行。去雁来鸿如互避，稚金老火若交争。天机养至相忘处，物意天心两太平。
青山罅外见青天，翡翠屏间一镜悬。表里集虚生至白，初终持满得长圆。光明照处人心足，混沌开时物理全。它义多悭兹独否，天无偏意有时偏。
蓬莱不肯著痴仙，放去湖山一任颠。术不竞时甘敛退，僧知同趣喜留连。春深半地雪盈尺，云破遥林月一弦。拨尽灰寒吟未稳，不如攲枕惬昏眠。
天涯一见便绸缪，二十年间诧两优。不以声名誇众隽，欲将文行辈前修。怀章趁酌椒觞寿，分幕还寻璧水游。蜀客念归归路梗，卜邻傥许傍丹丘。
泪湿芙蓉城上花。片飞何事苦参差。锁深不奈莺无语，巢稳争如燕有家。情未老，鬓先华。可怜各自淡生涯。桃花不解知人意，犹自沾泥也学他。
闻说天台太守家，全家日日在烟霞。壶中夜酿云分润，洞里秋香玉弄花。四郭青山连市合，一江寒水抱城斜。紫芝黄鹤应相识，梅福年来鬓欲华。
遇事无心心自放，如今心事放尤难。酒开愁绪汤浇雪，书润枯肠火养丹。攲枕啼鸦分晓色，把杯归雁破春寒。君来访我连朝雨，三日新晴理去鞍。
时事传来日日新，信疑相半向谁询。一寒一暑成吾老，多雨多愁过却春。酒畔暂休无限事，花前难买自由身。百年犹有四十在，须见升平作幸民。
六月西湖带雨山，小舟终日傍鸥闲。风烟如许关情甚，宾主相推下语难。几点送君归大雅，一凉今夜满长安。江湖远思知多少，归去风前各倚栏。
雪拭晚晴，水受秋清。天空四壁，月冷三更。湛存而独立，定应而周行。二仪之道成且平，万像之印虚不盈。鸥鸟情閒机事外，夕阳沙上未寒盟。
芳菲时节思悠悠，快与风光汗漫游。万物不如花富贵，一春唯有蝶风流。仙曾许我黄金骨，天不饶君白雪头。随处是家随处客，夜来何事梦沧洲。
秋风何事趣归期，人物凄凉渡欲垂。学道须从年少日，苦心直到岁寒时。近来乡国无消息，老去情怀怕别离。愧我徒增怀橘念，弊裘犹自客京师。
三度寄书浑不到，故人书到我方闻。路歧南北成如此，聚散情怀恰似君。千里倍看今夜月，两乡遥认隔江云。寒窗正自怜孤影，听得断鸿声念群。
故著文书尽底围，要看江汉濯秋晖。眼明自可穷诸妄，语妙何妨为一挥。今日西州成故里，它年东阁许同归。胸中衮衮平生事，身瘦缘渠不得肥。
新诗老去合名家，犹喜春风在鬓华。恨彻斯文无雪处，竟将好语向谁誇。自知人物随时尽，独倚栏干到日斜。问讯故人今健否，东篱明日又黄花。
南北三年一解携，曾书蕉叶寄新题。知渠已富江山句，英誉自成桃李蹊。坡底诗人梅底醉，云间秋雁水间栖。千岩万壑时相忆，迢递寻君梦不迷。
强半年光属苦辛，生涯如在旧山贫。江南江北闲为客，人去人来恨转新。节里且追千载事，胸中别作一家春。明年此会知谁健，不问苍生问鬼神。
苔径长年断俗踪，亦无交旧可过从。闲忧颓堕自锄菜，老尚怪奇惟种松。履破背时翻著袜，诗狂见月乱撞钟。千年陶谢今谁似，恐有山林不易逢。
十年计拙未能伸，四海滔滔总是津。但得有山供醉眼，不忧无地著寒身。莺花撩乱空三月，风雨凄凉过几旬。莫道衡阳无雁信，故应时有北来人。
山绕孤城水拍空，惜无残月照疏桐。江干云断夜来雨，木末凉生秋到风。六代兴亡知寺古，老禅神异载碑丰。诗成极目苍茫里，惜别情怀醉梦中。
菊枝萱草乱庭隅，旋卷疏帘卧看书。枕簟凉生秋雨后，轩窗睡足晚风初。官閒自爱门无辙，计拙犹惭食有鱼。莫遣功名心易老，只应湖海气难除。
门外黄尘有底忙，主人高卧兴何长。春风竹树箫笙转，雨足轩窗笑语凉。耳热漫思官里事，眼明犹识醉时妆。紫云莫厌频来客，未抵当年御史狂。
华发相看四十年，饱谙世事欲忘言。一春离别当寒食，再岁追随作上元。湖外溪山明小槛，雨馀花柳暗西园。极知老大交朋少，相与论文更一樽。
十五年来此地行，白头重到不胜情。寒梅未放黄金蕊，冰绽初流碧玉声。憔悴霜松如有诉，纷披风竹似相迎。红裙散后歌音绝，海鹤阶前时一鸣。
膏润涵濡万物中，欣然生意满和风。■飘先动吟毫紫，急洒疑催舞袂红。病手便甘千日醉，疲农又得一年丰。欢声定有歌尧壤，喜气遥瞻绕汉宫。
蓬莱仙构斗魁旁，递直初登汉署郎。云向城头收暝色，月从楼角放寒光。行看砌菊嗟残艳，坐对书芸袭暗香。景物过清浑不寐，素经雠罢得新章。
结亭遐僻古江山，胜绝终为好事传。溪泛夜声来枕上，峰回午影过樽前。禽鱼旧识应相乐，花木亲栽益自怜。我抱沧洲未归恨，羡君生计有林泉。
连宵风雨太飘飖，颇讶龙吟意气豪。三座危桥过不易，一溪湍水涨能高。栖迟王事嗟何及，咫尺威颜敢告劳。袖取丰年天上去，洗泥准拟醉香醪。
度柳穿花故故迟，黄金新刷羽毛奇。惊回午梦花梢日，啼破春愁柳絮时。老去上林空好语，向来幽谷有谁知。纷纷云雨成翻覆，求友唯君慰我思。
举杯邀月且留残，覆雨翻云意未阑。自是阴晴难准拟，莫将怀抱逐悲欢。灯前白发惊秋半，镜里清光有岁寒。玉斧祇应修未就，素娥宁许等閒看。
世事端如一局棋，光阴还若掷梭飞。亡弓休问人得失，佩剑那知孰是非。每对西山看不厌，何当南浦送将归。不如从此扁舟去，江上秋高蟹正肥。
马嘶残月醉醒中，行尽天涯西复东。两鬓欲霜难讳老，一心忧国不妨穷。只今世路浑如水，从旧交情独有公。彭泽门前昔时柳，也应相傍得春风。
年年此地驻吟鞍，十万人家指掌宽。天上星辰依旧远，山中松桂不知寒。月生沧海一轮静，云泊阑干片影残。见说亭基从古在，拟将图志试寻看。
百载园林复故庐，收功全在五车书。一翁二季苏家样，三水两山喻曲居。十二咏成传不朽，三千篇出又何如。年来事事如人意，敢请先生赋遂初。
晓风吹断花稍雨，青山白云无唾处。岚光滴翠湿人衣，踏碎琼瑶溪上步。人家远近屋参差，半成图画半成诗。若使山中无杜宇，登山临水定忘归。
万绿成帷涨晚空，不知门外几番风。月拖树影阑干角，烛挟花阴酒盏中。饮隽青山如有问，曲终远意浩无穷。登临此地知多少，气味应难似此同。
雨过观田出近坰，敝庐还喜及柴刑。云平多稼彻天尽，黛拂远山随马行。寂寞秋风催晚角，徘徊先陇奈重城。乡人莫羡前驱弩，吾意何如负郭耕。
休逸台高复凭栏，依然风月喜生颜。城头仰视亲栽柳，天外微分旧见山。草色且无归后怨，禽飞同到倦时还。欲知恩许三来幸，锦烂轻裘白昼闲。
世路相逢难自期，江城三岁想琼枝。宁知邂逅驱千骑，亦复东南寄一麾。把酒聊同醉乡乐，看花欲后麦秋时。旧都红药犹堪赏，不负风流谢客诗。
冠盖如云笑别时，亦知陈迹易伤悲。归来未似钟山醉，零落多于邺下诗。人事可怜驹过隙，秋风几许鬓成丝。何须更听山阳笛，欲近西州涕自垂。
夜来经雨学啼妆，今日摧红怨夕阳。已落旋随春水急，强留还怯晚风狂。应将别恨凭莺语，更把归期趁蝶忙。谁谓多情消不得，梦魂犹惜满栏香。
一物勿令侵吾神，一事勿使摇吾真。养诸内者气欲息，散所滞者体欲伸。为报平居既安叟，幸为平世难老臣。亦有閒僧晤言否，呼来伴子逍遥身。
闭门老子卧游山，心去穿云身自閒。平地散仙曾有号，坐曹为吏亦何颜。吟诗著屐都无齿，探月开门更不关。酒后爱逢花后发，花枝好向醉中攀。
解鞍息马夜将深，倦兴贪眠辄废灯。感物忽惊尘世事，谈真却忆旧山僧。当峰豹寝方潜雾，隔涧狐鸣若渡冰。此处不唯饶物怪，从来歧路险层层。
玉节重来镇此州，暂驱千骑上峰头。春阑好为良辰惜，俗乐谁知急景流。山色也疑今日盛，物情浑胜昔年游。登临赋咏知难再，持语乡人早借留。
西风萧瑟动年华，村望犹将景物誇。山色半随云势断，浮光多被竹阴遮。社前归兴双飞燕，雨后新声几处蛙。万里桥南亦如此，十分有意作农家。
草满池塘霜送梅，林疏野色近楼台。天围故越侵云尽，潮上孤城带月回。客梦冷随风叶断，愁心低逐雁声来。流午又喜经重九，可意黄花是处开。
出疆直欲请长缨，绝域皆知郑众名。拥节初闻归禁闼，怀章非是厌承明。淩虚观阁仙鳌晓，倒景湖山鉴水清。遥想兰亭多胜集，早传佳句到都城。
江南南山连北山，苍藤翠水水潺潺。水深藤老木拱矣，不知游子何时还。白云孤飞岁华晚，独鹤一声星斗残。两山秀色手可揽，嗟我不得山中閒。
不登高，不饮酒，漠漠黄沙翳衰柳。扁舟系缆未敢行，江头白浪蛟龙吼。故园菊花应烂漫，客路无穷但搔首。却忆齐山小杜歌，人世难逢笑开口。
才如吾子尚区区，羽檄从军万里馀。白发可怜归计晚，青衫只似拜恩初。一樽邀客非无酒，千卷随车幸有书。已把穷通推定分，故人达宦任情疏。
古人种花昔已老，后人种花今更好。听诗令人饥顿饱，叹息古人不可到。庭中花落君勿扫，醉饮全胜藉幽草。白发不嫌花压帽，寄声我友车先膏。
水日金行共一乡，丈人每爱我辰良。骅骝未解驰千里，弧矢犹知志四方。漫与乾坤同作客，笑看儿女已成行。贫家祇似寻常日，金玉何为忽在堂。
班荆解马面遥岑，北劝南酬喜倍寻。天色与人相似好，人情似酒一般深。豚鱼尚可及人信，胡越何难推以心。立望尧云搔短发，不堪霜雪苦相侵。
招提岑寂古城隈，海雨江风日日来。但觉园林芳意尽，不知红紫为谁开。花飞南陌浑空柳，绿染中庭半是苔。有客冲泥能过我，笋舆驼褐夜深回。
未到中年便挂冠，一乡三老北溪寒。废兴有命知尤早，去住无心遇更难。轻物想能閒似梦，爱山应是好如官。莫言林下何曾见，待向图中画与看。
和风暖日作霜天，冰雪相投岂偶然。特枉新诗咏陈迹，便同佳趣赏当年。学优曼倩三冬足，才过荆州十部贤。为问醉衾应好在，莫教痴望似蚕眠。
小床高枕卧书空，节物凄凉岁岁同。钱在杖头尝自醉，花开门外为谁红。君閒好事棋成癖，我病裁诗句不工。故国欲归归未得，东风随梦去匆匆。
画堂深处腊前开，应笑孤根庾岭隈。不比一枝随驿至，肯愁三弄逐风来。华繁素逼窗纱月，香重寒销印篆灰。贤守吟看多丽句，清新未羡宛陵梅。
春雨秋风无尽期，鸢飞鱼跃各天机。年光逝水催前浪，世事浮云换白衣。草木变衰知节改，田园芜没要吾归。人生万事惟心可，真处何妨世俗讥。
一舍相望马不前，秋风搔首故依然。江湖流落三千里，笔砚追随二十年。叹我尘埃凋发齿，知君卜筑近林泉。生涯粗足能归否，老大何妨不著鞭。
海云春赏冠西州，醉帽花枝半压头。笳鼓不徒同俗乐，篇章还许缀诗流。祇应胜事多前日，长恐无人继后游。台鼎行闻虚席召，此欢须少为民留。
倒拔孤舟入瘴烟，归来百斛泻丰年。炊香未数神江白，酿滑偏宜佛迹泉。饱去定知频梦与，醉中何至便妨禅。凭君为比长安米，看直公车牍几千。
平日寄声天一方，那知岁晚屡登堂。百年已负几樽酒，一夜各添新鬓霜。尘里著身空岁月，笔间应俗漫文章。门庭未觉千里远，会有书来细作行。
六代兴亡迹愈陈，迹陈谁遣意如新。古今更欲悲何事，天地长留景似人。云压山低惟妒晚，雾蟠江阔更含春。固知到此无穷感，岂独区区我一身。
两纪中天侍冕旒，甘盘仍作济川舟。传家经术终黄阁，袖手功名未白头。身似留侯初出汉，葬如姬旦不忘周。千官祖奠城东陌，十里春风鼓吹忧。
家风五字作长城，四至何曾慕九卿。问舍山林端欲老，分符湖海尚叨荣。北南二阮俱贫士，大小两冯惭颂声。独羡书成郑夫子，会令千载意分明。
梦想风神不记春，相逢欲看梦中因。安知晚岁归吴客，却见当时入洛人。赋似文园真有气，诗非子建谅谁亲。会须剪烛西窗语，莫怪长头酒事频。
矍铄犹能一据鞍，将军虽老未甘闲。谬携鱼目投龙颔，正类蒹葭倚玉山。词力倒倾江汉底，光芒今射斗牛间。珠玑赠我应难久，却恐风雷夜掣还。
别时江上草离离，相见寒枝欲放梅。目送征鸿天外去，梦惊烟棹雪中来。青云谁料未十里，白发政须同一杯。老日相逢能有几，春花欲动莫先回。
归心何事等摇旌，叔起能诗近有声。岂料从游如梦寐，不知风雨过清明。拍浮我自堪娱老，矍铄谁应更请行。此去定交君见许，为歌伐木赋鸣莺。
胜游尚尔阻跻攀，自愧閒中亦未閒。多谢幽人分笋蕨，宛同春日到云山。洞天上下烟霞里，溪水回环图画间。暂过岂能穷妙赏，结庐终欲老疏顽。
喜雪排筵晓漏催，玉人传诏下天来。香随日转蓬莱近，花带春回锦绣开。一线新阴留鼓吹，三登和气入樽罍。叨沾惠渥思归美，授简梁园愧乏才。
故人瓶锡各西东，吾道从来冀北空。病去渐于文字懒，南来犹觉岁时公。江回夜雨千岩黑，霜着高林万叶红。政好还家君未肯，莫教惭愧北窗风。
柳外高楼四面山，使君携客共跻攀。尘埃不动日方永，桃李无言春自闲。未厌簿书时到眼，每逢诗酒亦怡颜。夜阑一倍园林胜，尚觉清歌欠小蛮。
十年南北长为客，万里江山半是乡。梦里题诗随意了，醉中书字不成行。燕思公子归来早，草忆王孙恨更长。枕上不知多少事，觉来依旧熟黄粱。
乱来那复较升沉，愁极仍嗟病骨侵。双袖龙钟羁客泪，一樽倾倒故人心。沙寒独雁难求侣，山近浮云易作阴。落轸断弦非众听，暮年淮海叹知音。
江海飘零几送春，飞蓬无地寄孤根。梦回南浦人千里，醉倚东风酒一樽。可是今年暗寒食，不堪多病怯黄昏。儿童自趁秋千约，花落空庭独掩门。
木落江城风露寒，坐惊芳岁逼彫残。晚来自爱一杯暖，老去元无九日欢。拟借灵均兰作佩，尚馀陶令菊堪餐。平生遍插茱萸处，短梦悠悠行路难。
朔风吹律酝霜严，帝遣神仙下斗南。阙月溯弦金作缕，非烟效瑞锦成岚。平生漫吹欣相遇，一瓣浓薰已遍参。欲向今朝伸善颂，世间唯有达尊三。
我得家传好此君，剩栽干挺拂青云。尘埃不扫自然去，风月有馀谁可分。万箨苍龙春后见，满轩鸣玉夜深闻。时时助我毫端兴，宜与江山共策勋。
世态蝇营已厌驱，小园初辟称幽居。杯深转觉利名薄，心静更宜花木疏。窗几吟馀山色好，轩斋梦觉日华舒。尤怜不弃东园老，时复相从辨鲁鱼。
风雨萧萧已送愁，不堪怀抱更离忧。故人只在千岩里，桂树无端一夜秋。把袖追欢劳梦寐，举杯相属暂绸缪。觉来却是天涯客，檐响潺潺泻未休。
武夷高处是蓬莱，采得灵根手自栽。地僻芳菲镇长在，谷寒蜂蝶未全来。红裳似欲留人醉，锦障何妨为客开。饮罢醒心何处所，远山重叠翠成堆。
静听微雨落乾声，晓见平檐粉似匀。去岁鸳鸯何苦热，今朝鸥鹭太无尘。眼空色界聊矜富，酒极诗豪自觉神。踏碎琼瑶无过棹，虚教新酿熟经旬。
春去堂堂已浃旬，幽花耿耿尚能春。细思造物尤恩我，晚著家山剩庇身。客至情亲惟话旧，诗成意足不求新。长年道路多疏隔，如子相过正要频。
不见尊前两友生，流年欲尽不胜情。寒窗孤坐风初定，短策同来雪正晴。浊酒只今俱入务，新诗从此试寻盟。黄尘掠面无佳思，乞得逢君眼便明。
二豪名字遍人间，未许痴儿见一斑。俯仰半生双鬓秃，是非千古寸心关。向来踪迹埋空谷，老去文章满道山。我有诗书三十乘，肯来相伴小窗閒。
点检山前梅蕊痕，花虽未放已销魂。纵饶老干摧幽谷，也胜繁华倚市门。冷落不成欺岁晚，阳和且可待春温。清香一喷红梢满，却月凌风未易论。
三年寒食在天涯，老觉心情不为花。细雨随风初语燕，乱云藏日欲归鸦。无才圣世空狂望，有命王城莫苦嗟。南北两山青草遍，故园疑并野人家。
行藏何事老相侵，流水高山自古今。强把诗书连夜读，唤回灯火十年心。人间富贵非难有，圣处工夫索愈深。不觉雨声吹入耳，秋风窗下一沉吟。
少年湖海误加鞭，久戍归欤暂息肩。时有故山来梦里，更无愁绪到吟边。晨餐全仰数畦菜，岁计尤逋二顷田。闲倚瘦筇长啸处，此身疑是结绳前。
津头梅白柳青青，却忆春时送别情。纸上有怀难尽写，梦中相见不分明。清台婉画从轻典，紫禁催班识重名。几欲寄君无好句，夕阳秋色满江城。
长是开初恨岁阑，南枝不管北枝寒。锄云犹记当时种，步月宁辞永夜看。香借好风闻却易，影粘残雪画应难。逋仙骨冷吟声绝，惆怅无人共倚栏。
晓汲三泉洗砚回，要看奇石立苍苔。骑驴应为寻诗出，放鹤还知有客来。一井清寒宜茗饮，千林黄落独梅开。他时老圃如能学，只乞山中橘本栽。
可人何事著斯名，知傍清泉筑小亭。遥想倚风看鹤鹤，更须和月掬泠泠。君于醉后流应漱，渠若来时舞不停。莫谩濯缨歌此水，会当冲翼上青冥。
一枕薰风一架书，幽居景物尽堪娱。孤云依石自舒卷，小雨酿梅时有无。粗识古今知得丧，细看草木验荣枯。诗边剩喜多生意，门外新塘长细蒲。
日午高人睡正浓，幽香初破碧山红。忽然梦觉寻无处，会有东来一阵风。深院重帘数尺墙，对花何必竟烧香。九龄风度高难挹，举世纷纷漫笏囊。
累年投迹未知名，胜日相逢画更精。有思只愁人迫促，为予拈出似平生。高系芒鞋听学归，一丘一壑自心知。小窗闲忆经行处，貌得疏烟晚照时。
呼僮耕云种瑶树，斗挂青冥下风露。隔林野鹤不知寒，为我飞来复飞去。素与梅花自有缘，又移几本种庭前。镜中一半閒风月，不属王郎载雪船。
行藏由命不由身，一卧东山三十春。谁谓他乡各异县，与君相见即相亲。故里心期柰别何，几时回首一高歌。镜中丝发悲来惯，他日相逢应更多。
压糟玉面天涯见，琢雪庖霜照眼明。投箸羞颜如甲厚，南山白额正横行。物生甚美世所忌，吹息雪中成祸胎。汤帆卯杯频下箸，江南归梦打围来。
两翁来往亦风流，还拥红炉说旧游。夜半南枝三转鹊，相看更觉此生浮。绕屋风篁梦寐清，住山活计几时成。云根试手聊亲斸，安否他年数寄声。
吴山越岭老于行，何地诛茅寄此情。直使浮云无一点，千岩应接始分明。来往人传客寝安，问渠何事驻征鞍。只应门外千山好，能使胸中百念宽。
别来几度见归鸿，岁月悠悠一梦中。莫道相望湖海阔，争知千里不同风。一身千里伴征鸿，北去南来羁旅中。珍重故人相认得，新诗重举旧家风。
登临休作楚囚悲，遮莫人心知汉思。畴昔百闻今一见，勉旃报国在男儿。几因护客数登临，怅望神州久陆沉。今日登临身是客，经行应切此时心。
手种琅玕翠竹行，幽窗一见自心凉。君家有此扬州鹤，倦客无由对一觞。夜来新月已如霜，倚玉萦风别是香。说与东君须早计，扁舟早晚下潇湘。
半生游宦鬓毛霜，依旧图书对晓窗。卯酒一杯春日暖，卧听鸣橹下清江。居士终朝只念归，日行百里尚嫌迟。小窗春梦分明到，叹息啼乌唤觉时。
使君帘幕锁香篝，方把千金制一裘。好是孤灯风雨梦，夜深直度野人舟。无人载酒到联辔，有客携琴午扣扉。却羡渚宫鱼为乐，菰蒲深处日相依。
江山有约未应疏，浪自忙中白却须。我昔属官今属我，子能略伴瘦藤无。谈天渠外更谁先，聊复怜渠与酒钱。富贵不愁天不管，不应丘壑也关天。
因甚年来可作诗，奈何人老又春归。流莺不忍花离披，啼到黄昏犹自啼。年来因甚可吟诗，桃李无言莺有辞。啼到黄昏犹自啼，奈何人老又春归。
气盖冰霜劲有馀，江边见此列仙癯。清寒直入人肌骨，一点尘埃住得无。溪光竹色两相宜，行到溪桥竹更奇。对此莫论无肉瘦，闭门可忍十年饥。
一杯领意不须沽，六字持身已有馀。痴子未知天上乐，先生今解世间书。随世功名非所望，称家丰俭不求馀。青衫出指论奇字，白发挑灯写细书。
春晚落花飞藉草，月明惊鹊堕栖枝。人归望阔江天暮，梦断愁深夜漏迟。衣沾暗泪香凝怨，锦织新诗远寄愁。围减带销红玉瘦，粉慵妆浅翠蛾羞。
雨涨平池绿似淮，半扉春水眼慵开。无钱得买扁舟去，莫道旧来今不来。相望千家信不通，悬知春在雨声中。蹇驴欲去愁泥滑，安得西飞六尺鸿。
久把西湖作故乡，至今清梦到湖傍。分明昨夜经行处，一色梅花十里香。春云收尽忽斜阳，梦里梅花带雨香。却上小舟谁是伴，回头只有棹船郎。
多士趋京我亦东，不排阊阖不南宫。此行识得天台彦，谁道归舟载月空。客中相见别匆匆，论学无由意独浓。赖是岁寒来有约，不妨归去又相逢。
七月浊暑气氤氲，天香忽堕明月轮。一枝先入西风手，洗我三伏胸中尘。香馥清晨可疗饥，饱人胜食斋房芝。便好架巢枝上宿，不愁无酒只愁诗。
巫山有石称神女，何事江山亦号郎。岂是世情强分别，从来造化有阴阳。观尽千山与万山，几曾得似此峰峦。谁能移向西湖上，并与西湖一样看。
路入扬州秋草残，竹西亭上曲栏干。而今那复闻歌吹，黄叶西风薄暮寒。锦缆牙樯一梦愁，行人空击木兰舟。玉箫吹断青楼锁，二十四桥风月秋。
天涯偶尔伤流落，聊复吟情寄水云。说梦痴儿千载后，邮亭有曲不堪闻。鲁男子事无人记，此地琵琶更结亭。独倚阑干成一笑，晚风低雁著寒汀。
帘幕阴阴不见人，日斜窗影弄游尘。风和睡起鸟声乐，天地无私花柳春。古来志士愿不辱，少在朝廷多在山。寄食生涯无定止，此心长到白云间。
门无去马与来车，终日尘编自展舒。笑抚蒲团时有会，古人于我未全疏。经邱久已罢巾车，寄傲南窗意自舒。一炷妙香清万虑，芭蕉叶上雨疏疏。
江山陈迹六朝遗，寂历寒花野水湄。犹有石头城畔月，夜深还照昔人诗。凭高一望兴何穷，晴雨朝昏景不同。莫向吟边苦怀古，败荷疏柳怯西风。
枕中久已黄粱熟，镜里从教白发垂。但得渔樵分半席，此生何必要人知。雨后轩窗无一尘，窗前松竹更清新。不妨踏遍莓苔地，遗我青鞋有故人。
银河一派接天来，碧玉千峰照眼开。我欲乘槎访仙去，却疑身巳在蓬莱。画栋岧峣倚翠微，玉箫声断紫烟飞。凭阑万里秋光老，谁会长吟久未归。
诗困权时卧竹窗，梦闲随雁到衡阳。觉来落日窥帘影，茶鼎松风泼鼻香。西风挟雨过江来，水树烟村罨画开。待得夜晴窗有月，横斜祇欠数枝梅。
松边庭户竹边窗，归卧故山云半床。蕙帐夜寒眠鹤醒，芸签日煖蠹鱼香。读书喜汝眼如月，涉世嗟予鬓欲霜。莫道文章真小技，今人当与古争长。
閒身不想入鹓行，家近何分客与乡。所喜今年年最稔，又逢此日日初长。云容顿改不为雨，雪意尚悭仍作霜。岂意老翁开八帙，朋来聊与共清觞。
烦君遣信问何如，霖雨无人叩陋居。孰信着绵当夏半，自惊伏枕已旬馀。百年未办书传后，一壑犹欣服返初。处约得衰更多病，从今誓与酒杯疏。
六十年前五岁儿，梦魂历历万艰危。数声春雨微中酒，绝好梅花大欠诗。老病自应无世味，退脩焉用要人知。十兄弟行唯身在，未可全狂且半痴。
才喜晴明又雨阴，寻春未了早春深。牡丹芍药□□□，寒食清明上冢心。诗癖已应吟万首，酒狂何止费千金。□□百岁三分过，屡死焉知活到今。
物有先时有后时，天工无早亦无迟。饱禁夜雨元非恶，暗受春风或未知。一死频烦衰白报，三生不为落红悲。解纷忆得吾家学，径与挥刀截乱丝。
竹外重门不待扃，此垣缭绕自天成。一枝潇洒无尘涴，半夜高寒对月明。特立丰标仁者静，生平骨格圣之清。纵饶曾与逋仙约，只许溪前见影横。
门外霜风猎猎声，拥炉坐对一灯明。閒思浮世古今事，倦听荒城长短更。满榻诗书终有味，半生名利竟无成。从人笑我衣冠别，虽不趋时却自清。
霏微雨过不成泥，小步何妨曳杖藜。半露好山云断续，轻笼淡日树高低。池塘有梦春生草，桃李无言下自蹊。政此新晴犹未定，那堪又听竹鸡啼。
傍水寻梅步水湄，轻寒轻暖日斜时。不辞二里还三里，且看南枝又北枝。蕊胜珠圆香胜脑，花如玉洁蒂如脂。绝怜疏影横清浅，欲为题诗未敢诗。
春事阑珊梦里休，他乡相见泪空流。柳摇楚馆牵新恨，花落吴宫忆旧游。渴想和羹梅已熟，饥思进饭麦初收。瀛洲归去琅玕长，月朗风熏十二楼。
东南赋甲天下处，万里西风生黍禾。禹贡九州今见一，晋军三役古无多。水包楚蜀虽朝海，山引终嵩只隔河。安得六飞时此驻，棘间咫尺望铜驼。
满目尘沙万里还，客来相对旧儒酸。秋风惯识茅茨屋，朝日仍登苜蓿盘。云鹤性情閒去好，山林面目本来看。今年少缓梅花约，敝尽貂裘未可寒。
华表归威可手攀，新亭风景落眉间。千年宇宙千年事，万里湖山万里天。庭蠡水来仍水落，衡庐云起复云閒。古今只在斜阳外，安得凭高一破颜。
离离秋色上梧枝，向晓烟云冷砚池。绛帐谈经千载道，青山对酒几联诗。西风红叶林边树，夜雨青灯鬓上丝。竹瘦荷枯篱菊净，暂韬笔砚彻皋比。
孤根偷转一分阳，枝北枝南次第芳。照水晓妆冰镜冷，横空雪树冻云香。未成林实调金鼎，先占春魁伴玉堂。因忆西湖林处士，年年觅句为伊忙。
鞭影拖云入帝京，少年正好作功名。不辞驿骑三千里，欲奋鹏抟九万程。白玉楼中挥翰墨，黄金台上被恩荣。何须折柳送行色，只写诗篇话别情。
溪上轻云去若飞，花间密石静相依。迟行自爱款段马，杂坐谁嗔短后衣。江海于人元不薄，风流如此欲安归。集贤学士吾兄弟，近日音书亦较稀。
倦客囊书栖旧林，如兰交契岁寒心。行藏与共盟犹在，生死俄分感独深。丧宝可堪埋白璧，知音端合铸黄金。茱萸遍插明朝是，回首西风泪满襟。
寄食于人苦未佳，从来逆旅便为家。四时长是瓶无粟，一夜偶然灯有花。雪夜又寒谁复料，物中惟老不堪誇。卷书危坐时相望，不觉西南各一涯。
化鹤归来俯紫氛，所寰仙圣旧纷纷。山将献状时过雨，月作中秋巧障云。得失此心轻万壑，东南吾党重三君。孰知舌本随年彊，应乞瓢泉一勺分。
枉把春心托杜鹃，望穿秋水盼红帆。苍崖修竹佳人老，碧海深霄皓月圆。调锦瑟，思华年，当时曾许共游仙。蓬莱一去无消息，倚槛谁怜翠袖寒。
独客长安觉月遥，例无佳句答今宵。千秋怅望余双眼，几种相思打一包。月有行云堪自蔽，情非仗酒不能豪。莫嗟人世无佳节，须信中秋属我曹。
又见东篱发几枝，丹枫素月旧相知。也曾把盏重阳夜，未改吟题元亮诗。百折身经霜后色，千丝鬓卷醉中姿。微躯不共春风竞，独抱秋心老更痴。
零血洒关山。撩乱春残。拾来珍重枕函间。闻道三年应化碧，好證心丹。花与泪同乾。何有朱颜。那堪重检认前欢。遗魄不随双桨渡，踯躅江干。
秋半忽怜露气微。披衣双足健如飞。月平人首争山起，云下松根送鸟归。翻自苦，觅谁依。百年疏隔万黔黎。城中灯火皆忘死，远照丹心听晓鸡。
千里寻春竟怯春，此情原似近乡人。无边烟雨濛濛下，不尽楼台特特亲。心未老，梦犹真。可怜依旧客中身。从今莫道江南好，话到江南合断魂。
一曲鸣溪尚未穷，忽看云浪涨前峰。是行是坐俱宜我，为雨为晴且任侬。千百步，两三松，有时岚影有时风。山深独许春无赖，管到林花四月红。
五浊交加幻抑真，欲从文字认前身。亦庄亦蝶谁惊梦，非我非鱼自入神。川上有人叹逝水，网中何日透金鳞。拚将此卷无明业，留作他生未了因。
云里觚棱引逸思，还同万瓦共参差。始知尘外空明地，能助人间磊落诗。万顷波光随壑隐，七层塔影向天支。道人眼似平湖碧，闲指青山说报施。
新春酒醒笑赢输，长醉难能且鲁愚。洗尽铅华心转淡，望穷银海气容舒。厌观著意精雕景，爱读无须甚解书。得气伤先花落去，年年缘木枉求鱼。
风云枕上去堂堂，身外乾坤入野望。末世文章留寂寞，缀天星斗思琳琅。郊原久旷行人影，夜气犹钟落月光。漫启琐窗惊宿鸟，小楼一角破苍茫。
独舞谁堪插菊狂，不关酒起泪千行。秋云袅袅低无定，短鬓萧萧冷自当。沉素影，殢幽香，藕花开落小寒塘。人间一挂苍茫月，怕照江山万里霜。
本是行人却故人，无端造化有精神。少年看尽沧海事，一笑赊来双鬓春。欲以初逢轻漏短，将之歧路更谁邻。从今远梦劳相忆，月上江头花落身。
夕照向人低。禾黍离离。残山剩水昔游非。荆棘铜驼无限恨，有泪难挥。多少好楼台。一例成灰。春光一去几时归。满眼风光皆不是，忍更低徊。
连编恨史看从头，一姓谁能万世谋。胡骑窥江终有汉，洋船横海岂从周。方悲乃辈成猿鹤，又痛斯文走马牛。彻耳鸡鸣犹未已，伴他风雨哭神州。
冻云开处日初妍，吹面风轻减旧寒。安得三春多雨露，莫教草色只遥看！灯似银河天上落，明窗万户尽笙歌。不知今夕重城外，桃李枝头春几多？
每说花中亦有王，解将秾艳压年芳。翠华浅拂春风暖，仙掌高擎瑞露香。曾笑太真追胜赏，不劳飞燕比新妆。风流今属群公咏，此日祇园醉几觞。
春宵花月值千金，爱此花香与月阴。月下花开春寂寂，花羞月色夜沉沉。杯邀月影临花醉，手弄花枝对月吟。明月易亏花易老，月中莫负赏花心。
月临花径影交加，花自芳菲月自华。爱月迟眠花尚吐，看花起早月方斜。长空影动花迎月，深院人归月伴花。羡却人间花月意，捻花玩月醉留霞。
有花无月恨茫茫，有月无花恨转长；花美似人临月镜，月明如水照花香。扶筇月下寻花步，携酒花前带月尝；如此好花如此月，莫将花月作寻常。
吟君诗送春归日，我正颠狂欲湿衣。烛灭清歌高阁罢，酒醒疏雨小船归。慵拈雪镜愁边照，判遣风花醉里飞。预恐老添情转剧，明年春到兴先违。
津馆苍茫别未曛，满檐秋色为思君。风生积海连山雾，月落长河半树云。欲睡动寻千日酒，怜香真惜十年薰。如何咫尺关南道，只似江空与雁闻。
孤城全在翠微间，九叠屏风绕郡环。红树作花欹粉堞，白云如画写青山。戴村人共秋空远，严濑潮随暮雨还。自笑无才趋幕府，也从车骑得乘闲。
三十年来尚转蓬，学书学剑两无功。数椽茅屋寒江上，一树梅花细雨中。闻雁忽惊时序晚，对山不觉酒船空。高阳旧侣能相念，冰底双鱼尺素通。
三月轻风桃李阴，春城吹入客愁深。扁舟未逐五湖去，华发空随双鬓侵。芳草东归故园色，江流北转逐臣心。烟波日暮知何处，天畔疏峰相对吟。
为爱名园胜日来，华筵还喜接仙才。池边挂柳偏宜月，雪后看花尽是梅。宿酒未醒仍纵饮，新诗频就更教裁。总言今岁春逢闰，九十韶光祇易催。
娟娟丛竹翠犹翻，冉冉微霜白渐繁。海上孤槎张博望，尊中十日赵平原。江鸿片月寒争渡，朔吹空林晚自喧。知己风尘看汝在，那能离别不销魂。
云为衣履石为梯，白日青虚步可跻。天近祗疑三界合，烟开浑见四方低。寒松挂雪明前嶂，瀑水轰雷下别溪。早晚台端捐佩去，诛茆来与道人栖。
老去渊明益羡闲，兴来高阁漫跻攀。半檐爽气尊前雨，百里平林掌上山。天际轻阴寒未散，日斜飞鸟倦知还。长安尘土三千丈，不到清泉白石间。
星河垂地夜阑珊，坐久幽怀百事关。畏老欲逃如镜里，苦尘难脱限人间。一亭多竹还妨月，二水宜家又欠山。世好茫茫谁是足，秪除心迹自高閒。
百花开尽见莺流，一啭能添数种愁。巧舌傍人何太苦，春光随水已难留。心惊陌上谁家笛，梦破城南少妇楼。柳色万行听不断，莫牵诗思到扬州。
重阳无雨慰农家，我亦閒行野水涯。高岭未登心独往，美人不见眼谁遮。云随风散千林净，溪抱村流一道斜。有酒莫教都饮尽，明朝还约看黄花。
悲歌当哭不论诗，长忆先生哭子时。今日又兴天下恸，他年真拜古人师。涛驱东海曾于砚，石采西山故可碑。一念九原应未暝，白头亲尚在慈闱。
相逢无奈又离群，樽酒休辞饮几巡。自笑年来尝送客，不知身是未归人。马嘶落日青山暮，雁度西风白草新。别恨十分留一半，三分黄叶二分尘。
尊前休问夜如何，且听佳人达曙歌。圆月向人偏皎洁，绪风吹面正清和。星从左个将春至，雁向南楼带字过。翘首五云最深处，千觞应助圣颜酡。
潇潇残雨入深更，半洒疏窗半拂楹。芳草池塘应有梦，落花庭院不胜情。听疑野寺昏钟远，望忆江船夜火明。明日晓晴须出郭，葛衣藜杖一时轻。
雨深门巷半苍苔，十日幽怀郁未开。刚道官闲忙又惜，偶教身健病还来。酒杯尚籍驱除力，诗债惭非应答才。犹有旧堂堪系马，水边鸥鹭莫惊猜。
西风萧萧木叶稀，秋深作客何时归。城头月出照击柝，江上露白催捣衣。雁鸿附书远莫致，鸟鹊绕树还惊飞。三更不眠欲起舞，跃马卧龙谁是非。
百味狂香三昧神，就中谁解独知真。开临玉女窥窗处，赏许金貂换酒人。鹤顶映来犹尚色，马蹄踏去易为尘。遍凭十二阑干曲，一曲阑干一曲春。
金殿萤流月半沈，谩思当日宠恩深。风清香箧捐秋扇，露冷空闺急暮砧。别院频翻鹅管玉，长门深锁兽环金。可怜碧海青天外，谁识姮娥夜夜心。
雁信无冯蝶梦讹，寥寥空望远人过。家如明月圆时少，肠似游丝断处多。垂白不禁青镜在，落红其奈绿阴何。百年岁月今如许，谁遣流光逐逝波。
今日出门风雨收，东山西山须可游。那能束带从王事，且复开尊破客愁。雁别紫台初辟雪，蝉鸣红树不知秋。桃花细菊应相笑，岁月无情自白头。
渐老无营万虑沈，莺声唤起向来心。春风颠似唐张旭，天气和如鲁展禽。结客每酬双白璧，缠头曾费万黄金。短筇消得江村路，步步蔷薇绿树阴。
清溪秋来水如练，历历鱼虾皆可见。绿蓑酒醒雁初飞，风急芦花吹满面。溪南一带是青山，逢着垂杨便可湾。谩道白鸥闲似我，渔舟更比白鸥闲。
马前风叶助离声，楚驿都荒不计程。一令尚淹三县事，几家曾见十年兵。夕阳远树烟生戍，秋雨残荷水绕城。父老不须重叹息，君来应有故乡情。
数点寒鸦日又西，转寒天色易凄迷。青山半出烟涵郭，红叶乱流霜满溪。半壁秋灯吟对影，故园夜雨梦扶犁。山人饱听农歌卧，但愿年丰谷价低。
风雨抱琴良不恶，连床尤尽故人情。书狂屡遣供佳札，饮少惟愁斗巨觥。夜月忽于梅写影，寒云不碍雁流声。看君却忆谁相似，饭颗山头太瘦生。
草堂又是经旬别，江上梅花欲放春。两阅尺书烦见问，几时尊酒复相亲。夜琴横月弹山鬼，晓雁呵冰写谷神。门外雪消春水满，往来舟楫不妨频。
高人只在南湖住，未踏扁舟往见之。诗到每惊陶谢句，别来空负范张期。花明晓日啼黄鸟，谷暖春风长紫芝。此日幽居想无事，水光山色满帘帷。
相访竹林茅屋下，不因风雨岂留连。栖迟尚辱诸公问，来往深惭二子贤。落叶下山逢虎迹，疏钟隔水见人烟。旧游空忆钱塘去，闻道如今异昔年。
楼阁凉生夜雨余，碧天如水雁来初。青山落日两行泪，锦树西风万里书。滇海相思情愈切，梁园行乐兴全疏。人还定把平安报，惟有霜华白满梳。
一幅春光明更美，莺满院，啼花碎。飞絮落红相点缀，人立在、秋千背。长思短忆供憔悴，算只有、花前泪。已将心事随流水，阑干下、金钗坠。
微云日暮庭花紫。一叶飘轻淡罗绮。扇惊长信泣佳人，山冷苍梧悲帝子。楼前莫问相思字。深院萤飞照砧杵。西风燕去几时归，秋梦芙蓉江上水。
海上孤峰削不成，春来延眺薜萝清。杯倾竹叶青山醉，石扫莲花彩笔横。飞盖低松云欲坠，行歌出谷鸟初鸣。孤臣莫洒中原泪，一谪长沙万古名。
何来紫气绕东山，中有高人善闭关。桂树几丛娱白发，桃花千岁驻红颜。杖移太乙看云健，曲奏阳春对酒閒。况复凤毛池上满，文章五色竞裁斑。
嗟君早岁擅词场，偃蹇于今鬓有霜。才子云间高二陆，名家江左让诸王。山含秋色丹枫老，水绕城隅匹练长。不识东南文物地，风流谁复得卿狂。
海上秋风吹客衣，清觞犹记送君时。两年为别音书杳，千里相逢鬓发稀。春草路长嗟独往，冥鸿天阔羡高飞。他时会合元无定，莫道分携是暂违。
舍南舍北皆春水，芳草和烟煖更青。几树好花閒白昼，一方明月可中庭。笋根稚子无人见，江上流莺独坐听。寂寂柴门村落里，何人道有少微星。
天畔寒云翳日轮，烟江千里一波臣。薄游终日婴尘网，长啸移时岸角巾。漉酒每思彭泽令，灌畦甘学汉阴人。百年光景今过半，对镜空嗟白发新。
一上南船独怆神，感君留宿见情亲。城头桃李春愁客，水上星河夜近人。自古文章关气运，祗今道路昧风尘。从知即别频回首，烟树鸡鸣已达晨。
众星撒沙烂欲堕，北斗西挂独分明。征帆暗落水边驿，更柝静鸣江上城。风低岸草露萤急，月出浦林沙鸟惊。羁栖复此当深夜，漂泊谁能断此生。
无曰四方尚多虞，乃尚可以同欢娱。对酒忽闻骄卒破，放歌暂觉客愁无。人事好乖天不语，花枝劝饮鸟提壶。醉来独发无穷笑，笑杀狂生浪哭途。
镇日抱瑶琴。独坐沉吟。出门何处觅同心。弹尽高山流水调，没个知音。岁月苦侵寻。华发盈簪。迂疏原合住山林。只为君恩深未报，惆怅而今。
三年无处不盘桓，客舍逢君一破颜。长共清尊无足恨，每闻佳句有余欢。闲来步缓烟郊晚，醒后谈深雨榻寒。今日独归翻似客，杏花狼藉不曾看。
悲来填臆强为欢，不觉花前有泪弹。阅世已知寒暖变，逢人真觉笑啼难。诗堪当哭狂何惜，酒果排愁病也拚。无限伤心倚棠树，东南枝下独盘桓。
纵未能狂已胜痴，与僧闲说与儿嬉。牵萝岂有珠堪卖，折桂仍无玉可炊。千载孰知回择菜，三年无复妇蒸藜。秋来始拟今宵醉，远客还书有一鸱。
羡汝吾家千里驹，追风蹑景上云衢。调兰玉室怜同树，折柳青门惜独株。晓渡天津回九曲，月明春水下三吴。故园芳草如相待，建礼承恩献寿图。
廿载欲归归不得，故乡今日得真归。关当分水云犹合，路入中天鸟亦稀。万壑滩声遥带雨，千峰树色半承晖。连朝曾柰驱驰苦，未卜何年可息机。
今宵宫漏刻将稀，旅食清朝壮志违。自少疏狂无一是，明朝安得转多非。春云新院低临幕，芳草故园半掩扉。天上归期还未卜，乡心先寄使骖飞。
落花芳草燕争飞，寒食清明客未归。山远定劳慈母望，地偏真与故交违。十年书剑嗟何补，二顷榛芜悟昨非。羁思不堪长缱绻，几回愁绝送斜晖。
十年踪迹厌红尘，功业无成白发新。梦里不知身是客，觉来惟有影相亲。夕阳衰草梁园暮，细雨閒花沁水春。马足经行今几度，溪山应笑未归人。
几年江海拟同群，又隔钟山一片云。驿路秋高人渐远，征袍霜重火频熏。台臣鹗荐多知己，天子龙飞旧献文。我亦南宫老词客，何时把臂慰前闻。
芳时雨露被恩荣，六馆英游五百生。揖退花边分佩响，讲馀松外度钟鸣。风微高阁牙签动，日静深帘绿绮横。多羡材名潘骑省，题诗纸贵满春城。
连床夜听姑苏雨，柔橹晓棹吴江云。大地北来山势尽，长江东去浪花分。知君久抱屠龙技，叹我空怀封禅文。安得扁舟早归去，故山高卧谢知闻。
平湖万顷去帆迟，遥见孤村列戍旗。一塔已无当日箭，三高犹有昔年祠。风掀急浪飞桥动，霜满高楼画角悲。欲访鸱夷何处是，望中烟树自参差。
曲曲清溪来往频，故园又得见先春。笋穿舍北竹绕屋，梅倚墙头花笑人。泉石几家供客眼，江山万里暗兵尘。由来轩冕多翻覆，涧水松风未是贫。
飞舄长弓紫气高，驱驰王事寸心劳。乌桓月黑迷犀甲，雁塞云黄接虎韬。禁漏尚闻金琐闼，御香犹惹锦罗袍。刘郎老矣归来晚，花落山中旧种桃。
郭外空林带夕霏，海天离思远依依。流年又逐残春去，华发空惊两鬓稀。啼鸟落花孤梦断，白云芳草旧游非。家园此日堪惆怅，况是天涯客未归。
旧游西上久从官，何事楼居尚考槃。近郭雨深千树绕，沧波云尽数峰寒。帘前落叶兼秋听，笛里飞鸿拂曙看。好是瑞岩僧磬晚，满衣清露更凭栏。
十年身被白云留，见尽青山到白头。微雨数峰孤磬夕，半林残火几家秋。风波不系袁宏棹，鱼鸟相怀谢尚游。闻道将军戎暇日，偏能看画想沧洲。
荒居病起对空林，邻笛谁堪折柳音。白首襟期惊是梦，沧波离别惜同心。梨关月出鸿声小，笠泽天寒骑影深。遥想圣朝多雨露，未应官冷解朝簪。
世上悠悠多弃贫，惟君高谊始相亲。升沈独恨长沙别，南北谁怜失路人。吹笛关山明月上，到楼钟鼓梦家频。江湖风浪连城起，何处飘飘托此身。
三月东风大放颠，今年为客倍凄然。杏花时节偏听雨，寒食人家不禁烟。千里故乡愁共远，一春白日梦相牵。天涯草色青青处，秪忆千山墓下田。
岁晚天寒旭日晴，出门乘兴小郊行。白云望断关山路，黄叶愁添故国情。事业正须酬壮志，诗书应不误儒生。归来茅屋吟哦久，又见梅花月色明。
白云飞送上青云，仙子才华信不群。双璧已生烟自润，九苞初振锦成文。从来豪杰多名世，此去勋劳在致君。廊庙忧民如见问，博施无计愧忠勤。
建节登坛感慕深，游人堂北几朝昏。邯郸适处常供馔，蝴蝶迷时见倚门。寸草哀心怀圣善，五花封诰荷君恩。安边况是多勋业，忠孝从今衍后昆。
力危掉却手中筇，正赖诸公救得侬。横加断岸悬双足，满吸清沟到几筒。绵力不禁心转怯，衰年长苦病交攻。无端轻泄天机破，能跃能潜果在公。
天气初炎过此楼，江边春色未全收。烟消垂柳初凝岸，风递平荷尚隔洲。破屋数家还碧玉，好山何处更丹丘。两公胜会真难遇，结绮临春是别游。
少年为意尽峥嵘，谪死天涯二十春。旧雨不留花县榻，秋风还闪石城旌。儿啼母绝家何处，水宿山居路几程。人事每将天不定，文章何用博虚名。
幽居浑似聘君亭，门对青山尽日扃。一榻茶烟吟处飏，半窗松雨梦回醒。鸿都官好羞输直，虎观门深懒议经。一卧空林惊岁晚，无人知有少微星。
比邻星散绝经过，四壁寒光渺渺波。私畜牛羊刍牧少，官仓鼠雀稻粱多。西风布被耽朝卧，残月松窗衍夜哦。不是老夫能遣拨，出门一望奈愁何。
山尊得酒且高歌，百岁流光已半过。病眼看书真处少，老怀追事谬时多。发随落叶惊西候，门对清江惜逝波。今古英雄同一尽，浮生不饮复如何。
坐对南山日自长，且将一静扫浮忙。身安懒出谁能遣，门设常关亦不妨。秋水止潭心共静，寒梅隔屋鼻参香。未知乍暖初凉候，可有閒踪下草堂。
爱杀春江日夜流，有人结屋住江头。门前钓石临黄鹤，床下鱼波洗白鸥。未识何年变春酒，且将吾道付沧洲。天光月色溶溶地，更好凭虚著小楼。
细雨生凉一院风，幽情多在小斋东。草分秀色沿阶绿，葵吐秋花拂座红。睡起焚香初谢客，吟馀思茗漫呼童。隔林谁奏笙歌沸，预喜山城乐岁丰。
青山绕屋树藏桥，我骑初来亦自骄。晓日初红寒未敛，冻岚输翠午全消。白鸥近水如堪狎，黄鹄凌空不可招。拟扫閒云分半榻，帝城清梦未应遥。
玉树临风压众芳，嗅香当酒笑诗狂。蹉跎终不愧桃李，辛苦宁论受雪霜。梦绕西湖春色在，吟馀东阁岁华长。南山高兴今犹古，人世从为点额妆。
几年京国梦梅花，香影真宜退士家。兴动巡檐频索笑，吟成煮雪一烹茶。向来红紫浑无赖，此去孤高讵有涯。颇觉逋仙心太苦，相看赢得鬓双华。
万里飘零十二秋，不堪频倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜蔓草古今愁。酒酣欲尽登高兴，强折黄花插满头。
一幅征帆挂柳阴，客边送客忍分襟。凤孤暂失三山侣，骥老终存万里心。汀卧白鸥知浪静，花飞红雨觉春深。别来使我添惆怅，落日哀猿几处吟。
道上春风吹客衣，亭前碧草澹春晖。凭高忽若瞻云起，倚杖空怀负米归。水落江寒冰未解，土暄林茂笋初肥。吾生最亦思亲苦，飘泊深惭与愿违。
百顷湖光一镜开，好山多处路萦回。长松落落凌空出，绿树阴阴绕涧来。晴日暖云舒锦绣，淡烟疏雨暗楼台。吴歌楚舞俱陈迹，惟见春风长绿苔。
眼底年华次第过，此身未老鬓先皤。形容憔悴已如此，事业蹉跎将柰何。德薄敢辞知己少，患深转觉一身多。秋风忽起江东兴，谩托莼鲈发浩歌。
多君积学富才贤，文采风流属少年。拙句每成劳属和，苦心无诉赖相怜。离樽忍醉江头酒，别鹤愁闻月下弦。岁晚有情如见忆，雪中当泛子猷船。
送君尊酒发都亭，亭下春深柳色青。别思漫萦风里絮，浮生惯学水中萍。客程兰棹天边远，旧业柴扉海上扃。若向山阴逢道士，也应为写换鹅经。
门外衣冠次第来，斯文良会喜相陪。天垂晴碧雨初过，菊带寒香花正开。人世不须伤往事，篱根聊共醉深杯。东风指日回春意，还约书窗看早梅。
花时宾从一徜徉，帘捲东风日正长。莫厌梁园频雅会，也胜曲水共流觞。香蟠翠雾迷金兽，歌袅新声落画梁。更有当筵清绝处，流莺百啭在垂杨。
半欹乌帽引清觞，无柰斑衣绕膝长。百岁好怀当此日，一年佳节尚重阳。黄花近竹深承露，绿橘辞林浅带霜。既醉有诗还自庆，只应身健咏时康。
故人丘垄望中孤，古木荒村旧路纡。野奠有怀空酹酒，交游无兴更携壶。人间流落文章在，梦里依稀涕泪枯。此日九原如可作，问君曾记玉楼无。
莫遣江楼画角鸣，明朝楼外有人行。清尊石鼎连宵话，远道江云十载情。黄菊尚馀金谷酒，青山故绕石头城。遥知落日浮仙棹，潮送寒流似掌平。
白发萧然懒孝先，黄庭读遍不成仙。怀人举目三星在，抚事伤心五鼎全。幸有好诗传美酒，转添愁思入新年。何如置我西湖上，一醉田家锦树筵。
君年六十我为寿，六十明朝谁寿侬。岁月不知人事并，儿童刚道酒杯重。牛眠未了山头事，蝶化难追梦里踪。惟有旧时明镜在，一番惆怅掩芙蓉。
忽忽流光又此辰，此中何意复经春。君应地下怜诸幼，我合愁中过六旬。五鼎不消明镜恨，一灯翻忆布衣贫。东风得与同归便，自斸青松荫两坟。
二月梁园独未归，岸花打柳各依依。且将弱缕牵行骑，莫厌繁香点客衣。蝶暖蜂暄从自得，鸟黄沙白为谁飞。平生漫有怜芳兴，未老能令万事稀。
今日今年风日动，苑边新柳弱垂垂。斋居寂寞难乘兴，独立苍茫有所思。谷暖迁莺番太甲，云长旅雁故多迟。凤池仙客容台彦，两处伤春尔为谁。
登高此日吾惟汝，把酒他年忆菊时。酒剧江山聊自放，菊深风雨为谁迟。谩于孔乐伤王赋，莫遣将归学宋悲。转眼干戈西北异，楚云回首任支离。
江楼再上思前事，十度流年指一弹。满目波涛还自至，旧时宾客不同观。玉龙气涌澄江动，雪练光摇大海宽。欲挽灵槎上霄汉，祇愁风露弄秋寒。
绿波芳草恨堪论，高阁难期共一尊。何处江山如此好，古来题刻至今存。花随流水春环砌，雁度寒云夜叫阍。自是好游心尚壮，不知秋鬓点霜痕。
一秋风物已凄凉，九日无花只断肠。徒把青尊留客醉，不教繁朵向人黄。鸣弦急管休相聒，舞蝶游蜂莫自狂。独坐孤城正愁寂，更堪落木下斜阳。
弦中曲怨不同调，早见相如病骨销。眠独夜乌啼渺渺，梦多春草碧迢迢。烟生暗阁鸾沉镜，月落空楼凤罢箫。年往恨花飘水逝，传书有雁一停桡。
烟霞冉冉去还迷，紫翠重重高复低。双柱插天擎日月，一溪流水隔东西。骚人道路频回首，客子光阴觅旧题。怅望高风千仞外，敢将容易事攀跻。
坐爱书声起隔邻，随风和雨伴吟身。杯深翻恨春宵短，交好谁论白发新。匹马冲泥归路远，只鸡高会故情真。词林旧侣今南北，百遍相过莫厌频。
石磴天风笑语清，扪萝直上思犹轻。断虹收雨青山出，白鸟弄波斜日明。迹学渔樵成久业，身随麋鹿长高情。兵戈满眼真何意，只漫蓬蒿过一生。
节序惊心每忆家，小窗无奈客愁赊。风前布褐穷难送，梦里江湖鬓未华。香滑春盘堆菜甲，煖分岁酒媚椒花。浮云西北应还念，坐对寒灯夜画沙。
如君乡国最心知，咫尺空劳两地思。何日论文重对酒，今宵遣兴且凭诗。秋深青琐愁多少，月落沧江梦几时。况是艰危佳节后，黄花寒雨满东篱。
投辖多情信宿留，长河未曙夜悠悠。池停蛙鼓雨初霁，窗静蚊雷风乍秋。寻壑经丘殊窈窕，谈玄举白更风流。名园已到终嫌晚，还拟山阴雪夜舟。
萱草淩寒先自生，皋禽掠暖复交鸣。百年未满秖须醉，万事逢新殊可惊。楚地雪霜当岭尽，粤台云物到春明。登临一笑人间世，犹有沧浪堪濯缨。
共追使节到潺湲，为复登楼在别筵。近槛不胜游子意，当杯祗觉众人贤。秋风磬折终谁是，竟日笙歌亦自妍。正忆陶潜初便去，那曾束带小儿前。
故园应念尺书催，一夜心随北雁回。碧草共迎南浦去，青山遥倚大湖开。风尘宝剑谁持赠，江海瑶华待寄来。流落转惊春事晚，况逢花下有离杯。
谁拟南阳有卧庐，蓬蒿三径闭门居。祗缘好事能携酒，应为穷愁独著书。阑暑气催鸣鸟变，新凉风过落花馀。云山政值邀欢日，入洛才名信不虚。
秋风客赋不堪裁，何意蓬蒿二仲来。飞雨远连双阙暝，残花犹共一尊开。长途意气看君在，高步云霄见尔才。恶说习池骑马去，淹留须尽故人杯。
病后何人思越吟，江楼尊酒惬追寻。王孙丽句能千首，豪客华筵直一金。隔岸烽烟邀举扇，西山凉月照披襟。文章千古应同调，谁道交情异浅深。
千里相期兴不虚，林塘犹是落花馀。云间明月频更烛，雨后新荷急溅珠。玉树风流吾独倚，碧云襟韵更谁如。蓬蒿寂寞青溪里，赖尔能来问隐居。
抱犊无心管送迎，含毫初赋子虚成。云山指点知名姓，涧水沿回识浅清。白鹿解衔阶下草，丹砂能断世间情。梅花远道传消息，一啸蓬莱海日生。
忆昔游子初辞家，柳未舒荣桃未华。一去天涯不知岁，江边又见寒梅花。梅花半开复半落，行人东去海之角。空山落日云正愁，世路悠悠行未休。
玉节东驰向楚围，南州衿佩早知依。洞庭春浪鱼龙变，衡岳朝阳凤鸟归。此去皋比烦指授，即看绣斧动光辉。词才旧擅相如丽，莫向梁园赋雪飞。
折简凭过散寂寥，汉宫华月绮春宵。青云坐向论心失，白雪歌容攘臂骄。五子中原天未厌，千秋吾道日相要。城钟渐送栖乌起，冠盖长安总自饶。
高城积雪禁烟重，驻马劳君设夜供。江左文章争唾玉，座中谈笑尽雕龙。同心竞结逢时带，如意长骄醉后锋。最是兴来那可败，五更愁听未央钟。
蓟门春草易临岐，回首风尘始自悲。鸿雁书来明月戍，故人吟罢白云司。曲中杨柳知相忆，别后刀环未可期。闻道朱弦多怅望，莫将流水受人疑。
梁园脩竹赋谁传，总为相如席更前。万里关河秋月共，十年湖海岁星偏。吟蝉露叶时孤抱，坐鹊风枝忽对悬。来往深杯应莫拒，旧游回首各茫然。
独宿香山正寂寥，凭谁诗酒纵良宵。槛前山色千年画，枕上泉声半夜潮。风雨满天剧愁思，乾坤无地作逍遥。翠微梦破红尘去，清景曾教负圣朝。
涉世何妨共陆沉，聊从林壑惜分阴。任他按剑临明月，羡尔怀珍有炼金。江驿多梅春可寄，池塘生草梦频侵。莫忘献赋当年意，狗监相逢听好音。
问予东去欲何求，日观峰高独胜游。离合此生能几醉，啸歌今夕故相留。庭前松桂偏宜月，笛里关山别是秋。他日鸣珂还有意，停云时傍凤城头。
万里天风吹铁冠，三吴秋水正漫漫。匣中星动剑光白，帆外霜飞江色寒。鸿雁早传瓜步信，芙蓉还傍石城看。南都赋就应相忆，明月孤樽坐夜阑。
蓟门秋色近何如，忆汝仓皇赋索居。千里寒风晨挂席，万山残雪暮驱车。形容渐老归时鬓，意气偏悬别后书。为报武陵花满目，青鞋吾欲伴樵渔。
芳草春前绾别愁，除函又下殿东头。书回阊阖千门月，人上芙蓉万里舟。望断浮云燕市远，歌残白雪楚天秋。依然法从偏承宠，三十参藩是壮游。
十五年来系梦思，轩车何意到茅茨。探春正及花开候，对酒还当月上时。色动青天看倚剑，寒生白雪坐论诗。芳樽十日君休厌，眼底交情更有谁。
燕市分携岁颇多，烟江渺渺奈愁何。云间上客颜何似，海畔书生鬓已皤。望月几回迷远梦，针鱼无处溯流波。还思少小追游日，肠断春城白玉珂。
岸花江草几回新，十载重来迹已陈。座迥诸天当落日，闰逢三月尚馀春。潮从来往流今古，世亦浮沉叹此身。不见当时珠履客，空劳彩笔赋词人。
绝岭沿湖度笋舆，轻阴浮翠雨晴初。千林香雪重重破，一路仙云片片舒。渐老春心游转王，催人霜鬓映全疏。岁寒薄有菟裘计，欲乞孤芳傍绮疏。
年来踪迹叹蹉跎，独向衡门恋薜萝。前路虚名青鬓少，先人遗业白云多。匆匆短晷愁中尽，冉冉浮生梦里过。时事凄凉应莫问，空山相对意如何。
故国青山又远违，怀人空有梦魂飞。猿当暮雨声偏惨，雁到秋风影尚稀。一夜思乡华发变，中年为客壮心微。竹林此日无多侣，莫向山中厌布衣。
尊酒凭虚破寂寥，秣陵云物晚萧萧。窗开远岫常邀月，阁枕寒溪共听潮。万里风烟天外尽，满林秋色雁边遥。主人久傍墙东隐，不向西山更射雕。
落日平原朔气凝，征途迢递倦难胜。风生沙捲残年雪，春至河销半渡冰。古戍黄昏喧断角，远村寒夜见孤灯。莺花自爱家林好，裘马何心向五陵。
几日相逢意未阑，谁知相别不成欢。尊前草色销魂易，笛里梅花寄远难。鸡唱晓霜孤枕怯，马嘶残雪一鞭寒。虽然千里同明月，两地伤心各自看。
吴江残露冷丹枫，万里还家叹转蓬。世路升沉同塞马，乡书寥落怨边鸿。舟移晚渡三更月，桥跨秋波百丈虹。犹忆当年分别处，征衣憔悴泣西风。
相逢同是客中身，双剑延津合有神。满树流莺啼去路，千山羸马送归人。梨关月冷他乡梦，柳浪烟深故里春。订得西湖湖上约，六桥何处问垂纶。
北极中天正斗杓，风流人物共今宵。当楼绮彩丹心结，隔幔琉璃翠影摇。龙驾共瞻宸阙近，鳌山慢忆海天遥。凭谁记得云中曲，来向人间叶凤韶。
嗟余湖海度年华，尔复飘零更可嗟。旧业暂归翻是客，异乡重到即为家。江连云梦孤帆远，日落衡湘断雁斜。后夜月明何处泊，相思回首各天涯。
鸦背残阳度远洲，荒村篱落暮烟稠。浮生飘泊多行路，此地经过几系舟。恋阙心随云北去，思亲梦逐水东流。临风却羡沙头鹭，欲结新盟谢远游。
阑千百尺倚层霄，风景无端入望遥。岛屿势从沧海断，楼台影落碧波摇。青山绕寺自千载，芳草缘城锁六朝。吊古伤心吟未就，疏钟残照送归潮。
郊原极目思依依，楚木连天楚树微。远浦潮生人独往，寒林风静鸟双归。泥涂自觉朋游好，日月偏催旅鬓稀。念尔同为南窜客，烟波何事更相违。
帝城秋色逐人来，吴楚东南首重回。风起大江龙抱石，日高天柱客登台。一尊芳草晴相媚，十里芙蓉秋未开。酒罢忽歌湘水曲，浮云何处不堪哀。
蜀道之难自古今，岂令华发独能任。思家多少玄猿泪，解绶徘徊赤子心。秋落舟航巫峡险，人言风雪锦江深。坐来万里谁消息，明月关山处处砧。
晴光西坠榜声迟，暝色迢迢赴水湄。宿鸟惊飞还自定，行人欲去不知疲。湖涵星斗瞻天近，榻拥江山入梦奇。同载故交何处所，纪程诗句独支颐。
清秋月色抱瑶琴，与子同舟共一衾。啼鸟乱人惊蝶梦，游鱼穿树起龙吟。频年把臂无今古，此日论心孰浅深。莫以穷经嗟白发，君家汗血己骎骎。
相传幽讨暗春花，百里行无三两家。新道直穷房绝徼，故宫遥过楚章华。野猿触客争升水，山鬼逢人欲射沙。寂寂征魂无耐可，更深惟有杜鹃哗。
未坠斯文此地寻，分明当日寄梅吟。识田久纳无边景，便面相传不朽心。事往何堪题挂剑，思来犹似对弹琴。嶙峋绝调凌千古，一字悲歌一字金。
抚字才高众所誇，香名异政播京华。春深麦陇飞驯雉，昼静公庭看落花。百里桑麻涵雨露，几村弦诵接人家。年来报政膺殊渥，归拥双旌客路赊。
云气空蒙是赤城，高歌归去不胜情。天倾沧海东南迥，地接丹丘日夜明。念我好将黄独寄，知君先向石桥行。春风一路啼莺巧，定有花间窈窕迎。
休疑迁客迹全贫，犹有沙鸥日见亲。勋业已辞沧海梦，烟花多负故园春。百年长恐终无补，万里宁期尚得身。念我不劳伤鬓雪，知君亦欲拂衣尘。
高阁凭虚台十寻，捲帘疏雨动微吟。江天云鸟自来去，楚泽风烟无古今。山色渐疑衡岳近，花源欲问武陵深。新春尚沮东归楫，落日谁堪话此心？
报主忠勤老益坚，裹尸有革即吾棺。明珠不俟千年白，铜柱终留百世看。绝塞悲风疑鼓角，荒山祀典俨衣冠。英雄一去空陈迹，落木萧萧生暮寒。
美实垂垂紫末齐，长枝宛宛翠交低。酒分王母知仙品，种逐将军自远携。莫遣候禽窥竹户，不教珍果落花泥。相如赖尔除消渴，少妇时能捧绿闺。
去年春日君看我，今岁逢春我忆君。可柰长安瞻近日，徒令三径赋停云。凤凰北览迢迢隔，鸿雁南来一一闻。旷远同心叹如此，天涯应傍惜离群。
三逢令节独悲秋，幸尔招携浪漫游。但醉不须嘲落帽，对花何必更登楼。南冠尽望燕山远，楚岫仍将暮雨收。转忆去年今日事，同人千里始知愁。
庭树扶疏月转阴，烟销画烛候虫吟。隔帘秋色三千里，伴影离人一片心。门寂红颜频对镜，帐寒清梦尚挥金。去年燕赵今吴楚，指点明年意更深。
峰峦岩壑俯中流，何处三山与十洲。新雨不妨泥滑滑，好风先送水悠悠。鸥无机事迎人下，客有高怀尽日留。向晚星河迷上下，笙歌灯火木兰舟。
诗骨缘君苦思何，青铜乞取未降魔。燕山畏落荆人眼，白雪空惭郢士歌。狂对客应强半减，饮伤春可十分多。上林花鸟从无赖，误惹游尘点故阿。
三春好日几晴乾，不遣风花一片残。拥树山云长带雨，捲帘江阁尚留寒。繁枝照眼知谁共，尊酒多情且自宽。莫更题诗寄相忆，恐增怀抱在东阑。
绛霞凌晓散晴风，大化潜窥妙物功。骢马招邀宜解赏，綵鸾夭冶为谁工。迎人乍喜开新朵，绕砌旋惊拾断红。我亦念花劳梦寐，花应知我惜飘蓬。
觐舟莫挽晓将发，江涨忽惊秋雨馀。心逐断云依北斗，帆冲征雁度匡庐。花明玉殿摇苍佩，日照鸾舆降紫虚。强欲因君一输写，食芹无笑野人疏。
去岁兹辰正在家，笑倾春酒对梅花。日长自计还千算，地远谁教各一涯。天上鸾书重雨露，山中萱室自烟霞。凭谁为报真消息，己谢秋风奉使槎。
此君不作此老客，庭院真应长绿苔。古风藉汝数辈在，今雨从渠何所来。岁晚简书留石室，月明环佩傍瑶台。亦知径造有故事，一月须过三十回。
别来风雨梦初醒，两对山中春草庭。江汉无情衰可墨，春秋有法简能青。笔将点易劳君送，琴欲赓歌起我听。闻道儒台虚席在，何时尊酒海天亭。
新种梧桐待凤凰，廿年犹记梦中祥。日长合有人高卧，山浅还应地善藏。平野星辰多夕观，少微云雾更江乡。一声清磬中峰起，误道朝庐近未央。
天上新传宪长书，向来人望果非虚。十年剑试磨霜后，百鉴堂开捲雨馀。风月一庭元自在，湖山千里竟何如。我车半识江西路，荆棘须公次第除。
向年为客怕逢秋，每见春来忆旧游。归梦夜随寒雨急，片帆飞逐大江流。看山有兴还堪写，惜别从来不解愁。斗酒殷勤拚一醉，相思何处却登楼。
檐溜萧萧未放晴，客窗分咏慰交情。丽筵风急漏声细，孤枕雨凉秋气清。万里家山成远梦，十年踪迹寄浮萍。谋身每笑儒冠拙，白首蹉跎愧此生。
烽息山城乍战休，断魂江上送归舟。乡关寥落风尘晚，泽国荒凉草树秋。旧业半随烟烬灭，故江犹带夕阳流。凄然闾里悲相见，满目莺花总是愁。
草草相逢又别离，论交犹未惬襟期。常思杯酒论文日，未复连床对雨时。紫水暮天烟树杳，白云瘴阁海帆迟。天涯日晚逢来使，聊折梅花第一枝。
三年作宦在钱塘，曾共湖山醉几觞。今日独为千里客，何时重上百花航。吟边风月诗名旧，望外关山仕路长。贵贱穷通从此别，交情珍重莫相忘。
为郎青琐几经年，华发萧萧已满颠。一寸丹心犹恋阙，九重优诏许归田。烟霞目极乡关杳，雨露恩深别梦悬。祖饯公卿车马集，风流不羡二疏贤。
早辞筐箧厌尘缘，筑室幽栖乐暮年。教子未酬三釜养，违荣遽作五羊仙。月明华表回辽鹤，云冷香山怨杜鹃。一束生刍何日致，长歌楚些泪潸然。
林下萧疏秋气清，物华人意两难平。空庭霜扫桐千叶，远浦风飘雁一声。老去悲秋偏作恶，病来对酒似无情。渊明已矣灵均远，坐看黄花忆友生。
初伏舟经二水宽，储潭稽首祝平安。迢迢客路三千里，曲曲江流十八滩。老矣无才堪用世，徒然有疏力辞官。此行端为趋君命，名利茫茫总不干。
一峰飞去万山秋，宇宙无根总是浮。何处有人来白马，吾生遗恨失金牛。沙鸥泛泛江天阔，湘水茫茫日夜流。独倚西风频北望，断烟衰草不胜愁。
万里江山势莫支，君臣当日叹流离。东风芳草年年是，白骨青山处处疑。世界九州元属宋，衣冠一旦尽为夷。凭君莫话厓门事，话着厓门泪便垂。
几因书暇访禅扉，杖屦行行入翠微。金磬声从风外落，宝花香逐雨中飞。钵中龙卧云归早，定里僧閒客到稀。坐久苍黄山日暮，始知静境息尘机。
海雁叫云海月寒，凄凉南北夜漫漫。眼枯海屋仙筹止，月落嫦娥桂影单。地已荒时天未老，鸾今分处凤何欢。夜来一阵西风起，海雁叫云海月寒。
一身漂泊一天涯，几度炎凉几岁华。踪迹此时犹在路，梦魂无夜不还家。影横清浅田田鹤，栖定黄昏树树鸦。人在风尘归未得，不如莺也奈何耶。
数家庄上三年别，此日重过兴复深。池暖罩鱼初入馔，亭阴栽竹欲分林。游蜂晚集衙回课，鸣鹤时闻子和音。绕社菜花黄蝶舞，扶桑篱落忆行吟。
红日三竿睡始兴，无端神爽忽然生。还山不觉年高迈，举世谁分此浊清。满酌流霞冰玉映，朗吟佳句蕙兰馨。绸缪不尽东床念，云外归来鹤一声。
咫尺云山辨莫真，小楼风雨梦偏勤。东篱有菊非贫我，重九无诗也俗人。酩酊正思千日酒，风光须念百年身。涧边松下谁同醉，拈弄应知句有神。
放浪风前忽随簪，笑于狂叟不胜箴。自缘喜舞还教鹤，试学为渔懒曲针。老去酒徒多逸士，秋来诗兴动清砧。高才愧尔多高咏，浅量从吾只浅斟。
寒日登楼惨不欢，茫茫愁思入无端。乐输颜巷能知少，声断虞琴欲续难。山小夕阳当户过，天空秋色隔江看。头颅半白成何事，满地丹枫岁又残。
日斜高阁一登临，槛外轻岚叠翠岑。萍水渺然忘客主，寒温无定系晴阴。苞桑万邑番君泽，介石千年孺子心。景入琼觞人共醉，江空天阔起豪吟。
历遍堪舆未畅怀，直从沧海见斯涯。山当午会千年出，谁向三峰上界来。真诰谩将符录主，万灵应护洞天开。凭公为写丹青幅，四百峰头取次裁。
平芜南望海天云，回首京华忆故人。梦底依然言在耳，别来空有泪沾巾。关河迢递愁多难，岁月栖迟欲代轮。偏是故园风景好，江门垂钓浪花新。
万顷玻璃浴化城，龙宫隐隐送钟声。寺从宝镜光中见，人在冰壶影里行。锦水连天斜日照，白云满地暮潮平。他时载酒清秋夜，更醉波心看月明。
高楼夜寂凉风发，独对南屏看月明。万里星河光不动，百年清景慰吾生。天空过雁闻秋信，露重垂珠滴叶鸣。暂学楚狂歌彩凤，五陵衣马自肥轻。
日暮兰舟驿路催，秋阴黯黯思生哀。江空独见千帆度，风急谁传尺素来。万里风尘今拚袂，两都辞赋旧登台。匡庐彭蠡俱形胜，惆怅难逢谢客才。
浊酒寒宵共尔曹，明朝东去客途劳。山窥上谷孤城月，关倚玄菟万里涛。黄竹当歌燕雪积，白云随骑朔风高。期君早献甘泉赋，金马词臣待彩毫。
江上园林片片霜，君家暖艳照山房。似怜傲吏归彭泽，故遣佳人出洛阳。绕院三千黄蛱蝶，临池七十紫鸳鸯。淮南宾客逢今日，歌吹宁辞送百觞。
江上春归客未归，一春多恨赏心违。破巢新燕穿帘去，带雨桃花逐絮飞。薄酒易醒孤枕梦，长途犹著别家衣。风尘冉冉年华改，肠断江湖消息稀。
野树云垂古庙阴，愁翻白浪众山沉。捐身万里孤臣泪，誓死三军恋主心。日照乾坤馀正气，寒生风雨助哀吟。茫茫沧海深如许，不似行人恨更深。
壮岁逢春倍惜春，春来行乐勿辞频。花边啼鸟长留客，镜里流光不待人。天地与君皆逆旅，江湖容我一閒身。放歌对酒须沉醉，莫问秋风白发新。
忆昔逢君客帝京，留连诗酒十年情。看花并醉长干里，走马同过白下城。春入吴宫芳草色，月明萧寺暮钟声。别来迢递天南北，一望江湖感慨生。
栖迟犹自恋江城，社燕巢空木叶鸣。寒入关河催朔气，秋来鸿雁送边声。已怜为客黄金尽，况复多愁白发生。满眼蓬蒿归未得，故园摇落不胜情。
去年此日与君来，今年此日与君别。从教世事逐浮云，莫把丹心负明月。吴笺楚简为题诗，岂意于今记别离。含情濡毫不忍下，恐留别后更相思。
九十分秋夜气清，半轮沧海试新晴。东窗漏转花移影，南浦风高雁有声。千里美人圆缺恨，一尊词客古今情。相呼莫厌枫林醉，玄鬓年来祇自惊。
百鸟谁能辨姓名，翩翩鸾凤喜和鸣。如何盖日频相语，似为前身怨未平。词客共怜鹦鹉赋，行人休问鹧鸪声。若教倚树深藏舌，应笑攒眉过此生。
十年空宅锁朱门，今对渔樵共一村。高稼平田随雨足，旧潮新潦满江浑。花浮水面鱼吹浪，风转溪头竹抱孙。尘世尽从忙里过，玉堂金马几人存。
懒从鹓序点朝班，万里金华一日还。白马青袍何意绪，江云川月足怡颜。鹰扬不入公车梦，鸥狎长随钓艇闲。笑我六鳌犹未试，相从溪上且观澜。
山家寥落午烟浮，煮茗携壶小径游。冻雨自知松耐岁，好风仍卜麦登秋。渐看花落偏怜玉，尚怯春寒且被裘。遥望隔江多喜气，美人谁伴倚青楼。
细雨黄花白雁秋，餐英此日共淹留。江村比屋西成乐，穗石青尊薄暮酬。苍翠满庭生意动，牛羊下陇野情幽。何当长啸云罗外，一卧沧浪问钓舟。
东风吹暖拂缨尘，草树依微入望新。绣陌晓嘶金勒马，画帘春倚玉楼人。阳和喜就他乡色，迟暮偏怜拥褐身。烟景五湖天共远，断肠归雁数声春。
为问仙踪事有无，寻幽岩岫亦清都。台空不见千年鹤，涧冷犹存九节蒲。物外江山浮世界，云间丹灶乱蘼芜。无才正欲从仙隐，落日踟蹰听鹧鸪。
秋风南雁下翩翩，传得梁园白雪篇。握里灵蛇堪借色，管中文豹未窥全。登楼作赋怜清况，入署含香笑暮年。屈指重逢何处是，春来期并泛湖船。
万里飘蓬叹异乡，故人握手慰愁肠。登楼共醉金陵酒，击楫还冲楚泽霜。目断江城秋树迥，心驰淮海暮天长。别来勿谓关山阻，待尔鸿书远寄将。
千家疏柳送鸣蝉，秋霁长空月正圆。山势北连平楚外，海门东望片帆前。坐闻戍角临城起，愁听邻砧闭阁眠。借问淮南丛桂树，何人还赋小山篇。
寻幽系艇珠林迥，转径攀萝蜡屐驯。几度驰驱还到寺，一邱风日此深春。池空坐讶眉间色，石冷行挥麈尾尘。觞咏莫虚良夜乐，月明丝管隔城闉。
高台木末起悲风，故宅萧条汉孔融。碧草有情迟落照，青山何处吊孤忠。前村鸟掠半溪雨，隔岸潮生远寺钟。往事怜君那得醉，一尊寒色楚江东。
白云深处独移家，三径萧条两鬓华。授诀已知还九炼，寻僧又欲演三车。新题遍石间生篆，古水经秋亦著花。老去笑君逃未得，初衣犹自染烟霞。
两载携家共壮游，留君不住独彝犹。名高鹦鹉当年赋，人去潇湘第几秋。肯信燕台金已筑，空怜楚璞价难售。归来尚喜虔刀在，且向墙东问蹇脩。
归来欲拟采真游，半幅蒲帆九月秋。敢谓埋名吴市卒，自怜去国范生舟。綵毫远挟清霜坠，画戟初临紫气浮。正喜依刘今有地，使君高谊恐难酬。
剩水残山木石居，年来已广绝交书。溪边放鹤君应念，竹下开尊席已虚。空谷烟霞聊共我，春江花月且还渠。知君多是朱门客，何日蓬蒿一驻车。
客舍听鸡问去程，青青柳色唤愁生。六街歌管尘随马，万井烟花树绕莺。归日彩云空恋阙，谁家白璧重连城。燕金结客知何在，且与沙鸥狎旧盟。
辞荣十载惬投簪，其奈苍生属望心。庭下郎君能世业，座中宾客总词林。忘年许集耆英会，得句如闻正始音。况是大夫能作赋，胜游应不负招寻。
极目楼头望紫烟，梦回宫阙思悠然。蓬莱地隔鸿书渺，阊阖天高象魏悬。万国衣冠同拜舞，当年江汉忆旬宣。于今独抱葵心在，欲奏南山第几篇。
久客风尘徒自苦，馀寒灰律仗谁吹。耕仍谷口应归去，花在河阳有别离。敢拟诗留南国颂，莫须文勒北山移。他时两地长怀处，云树苍苍大海涯。
长江烟雨泛兰桡，极目关山万里遥。踪迹重违门外柳，功名犹是梦中蕉。客来转忆孤山鹤，寒至偏侵季子貂。何日功成归绿野，丛林丰草任渔樵。
门掩残春独咏诗，羁怀愁对好花枝。功名自古违心事，道路于今感鬓丝。迹学东方聊玩世，名惭司马却同时。漫游处处堪乘兴，何必山中旧紫芝。
逼侧歌残始见君，翩翩结束又离群。三都十载推能赋，一日同舟重抚军。客路山川烦应接，帝城风月与平分。不知何地堪资画，却为苍生望已勤。
出处当时已熟筹，一尊风雨属渔舟。白云多处应频到，芳草何年恨即休。万里悲秋常作客，群公暇日坐销忧。林间扫石安棋局，不拟将心更养愁。
中原聚散怜诸子，就我天涯见汝心。优戏文章轻白眼，死生交态重黄金。枕边牛斗时同把，泽畔鱼龙夜自吟。满地风尘吾亦得，莫伤流水向知音。
转盼春秋五十馀，肌肤不实鬓毛疏。题门咸谓多凡鸟，隆栋岂容采道樗。诗礼无闻堪太息，带锄映雪好加储。渊明非爱杯中物，挂笏吟诗正勉渠。
独坐迟迟漏转深，幽栖吾自爱空林。风摇宝树闻清籁，月满祇园见道心。病骨岁时虚药裹，美人江海思瑶琴。凭阑怅望遥天末，楚水燕云半不禁。
烟光水色晚相宜，曲里同操白石词。愁思漫凭诗兴遣，旅怀羞向旧游知。扁舟古树重重出，并马寒云黯黯移。十载驱驰成梦寐，独馀孤月照深卮。
苦夏今怜夏早归，悲秋翻喜月全辉。百年能见许多闰，一岁初惊欲授衣。光落银蟾亏复满，辨悬白马是耶非。浮生扰扰知难定，但得深杯好尽挥。
宫漏微茫玉管催，骎骎车马散朝回。阴阳应律终须转，天地无心未易猜。暖入梅根遥待腊，寒冲竹叶且衔杯。层台漫上休翘首，愁见云从故国来。
南连驰道北通庄，明月临门皎似霜。沈水已消前日火，栖乌今换几垂杨。楼前调马闻琼佩，台上吹箫待玉郎。自是江南佳丽地，游丝飞絮尽生香。
梦破霜天角一声，起凭残月望边城。徒誇门下三千客，谁具胸中十万兵？地僻云深高士榻，时危泪满逐臣缨。心长发短惭图报，匣里双龙莫浪鸣。
柴门半掩有馀闲，至日何须更闭关。曝背自怜心尚赤，问年空叹鬓全斑。九天阊阖瞻新主，六载烟霞恋旧山。闻道盈虚同节序，功成曾见几人还。
名藩礼乐遵周典，外服威仪肃汉官。电绕虹流双阙晓，嵩呼华祝万方欢。葵心愿学随阳雁，仙掌难攀捧露盘。闻道长安红日近，可怜人在旧长安。
幽溪密树静垂纶，雨后长堤草色新。好鸟枝头如唤友，閒花径底喜迎人。壶觞野酌堪乘兴，鸡黍山家未厌贫。向晚横塘荡双桨，水云摇澜镜中春。
叠石为坛竹作林，编茆幽结薜萝深。三千客里空长铗，万事邱中有短琴。静爱松风醒蝶梦，閒调天籁韵禽音。栖迟漫笑儒冠拙，何地江湖不陆沈。
□□辞腊冻全消，绛阙晴光护早朝。日转春王仙掌丽，星临晓仗漏声遥。常参鹓侣趋三陛，弥望龙光隔九霄。试煖条风新献节，阳和应已遍夭乔。
浮家非水似舟居，凭槛澄江澹碧虚。时有远帆来几席，分明隔浦见樵渔。窗中山色能深浅，波底云光亦卷舒。有客到门閒剥啄，多应跨鹤与骑鱼。
自是东皇爱暮春，不教九十尽芳晨。看花偶逐同心侣，问竹因逢把臂人。黄鸟隔林啼尚涩，青山濯雨黛逾新。春风莫讶归途晚，赢得诗情共醉论。
柳变园林拂暖丝，新蝉初咽最高枝。寻条未定吟风处，翳叶宁妨饮露时。摇扬乍飘宫里鬓，凄清如恋画前眉。豫怜朔吹惊寒后，撩乱章台竞噪迟。
相闻踪迹几间关，剩有蓬蒿一榻閒。家为频移疑逆旅，书缘著就即名山。半林雨过春花落，隔寺钟残暮鸟还。辛苦未忧惊老瘦，祇怜多病鬓毛斑。
任说地偏自远心，何如高寄此园林。云光近水间舒卷，山色开帘任浅深。留客清宵还握麈，临书长日展来禽。从经世味吾都苦，不为忘机学汉阴。
何心大地自春敷，谁解东皇事有无。残蕊辞条飞欲尽，长林携酒约应虚。千林烟雨鹃啼暮，一曲关山笛吹孤。但悟空花原不著，莫从尘世问荣枯。
万木森森巧结林，隔溪人静白云深。行藏此日休看剑，山水频年欲破琴。未信黄金终误世，还疑白雪解知音。閒来一悟浮生理，底事宁论升与沈。
一踏双高气即苏，风雷谁与擘真图。讵论竹箭三门驶，尽遣螭龙绝壑徂。石窦秋深喧草木，海潮天落应虚无。题崖不记飞仙事，薄采空怜九节蒲。
去岁兹晨共访僧，夜深犹借佛前灯。但令作偈应无住，独喜吟诗得未曾。芳坞莺声春似故，玉沙蜡屐雨同登。看花恰到无言处，君在云山第几层。
城上高台台上楼，楼前落日满汀洲。坐来突兀四山出，看去沧浪二水流。天畔有时疑凤吹，人间无复想龙游。徘徊惟见残碑在，读罢翛然万古愁。
相逢杯酒少年游，宝剑千金不易酬。风约柳丝寒不定，雨笼花气小生秋。诗成错落千重锦，人在玲珑十二楼。未论邀欢如许事，看君吐纳已风流。
青云丛桂各相招，回首风尘总寂寥。身在市朝元亦隐，士缘贫贱转堪骄。云生北坞连三径，霜落南湖第几桥。满眼梅花新酒熟，好乘明月夜吹箫。
酒伴他乡亦未稀，开樽得月共相依。程途过半方知远，秋色平分倍觉辉。醉里顿忘身是客，醒来惟有露沾衣。独嫌夜静南枝鹊，不逐游人向北飞。
送客谁言远道难，行行犹似别时看。阳关梦冷杯间雨，朔塞声沉笛半寒。肘后印垂金篆古，营前旗整绣雕残。骅骝一路驰鞭影，霜下才惊汗血丹。
多时远室滞秋云，薄暮扁舟溯落曛。水月相临惟野共，山风入抱向潮分。在川不舍心中事，阻道相从物外群。若使伊人难可即，来波去渚枉纷纷。
路入青山兴已遥，斜阳古道倍萧萧。归巢夕鸟微妨静，咽露初蝉不避嚣。乍见秋容惟月树，复闻涧响促星轺。云林正得幽人意，何事王孙费隐招。
犹恋灯前未忍开，幽情如许月同来。孤光不著狂蜂语，别韵频将奋友杯。魄似冰仙谁作伴，香飘梅影醉偏陪。对君愿祝东风主，莫向人间染俗埃。
五年不见中常忆，一别于今经几期。我已居然髯似戟，君胡能不鬓如丝。三山云物成今昔，六代烟花异岁时。屈指江帆归去路，空令客思易凄其。
愁来独酌易成酡，耳热逢人发浩歌。百草不芳吾老矣，半生如梦奈春何。长天杳杳看西日，远水悠悠叹逝波。留滞无成空自笑，十年生计付渔蓑。
绿满窗前独闭门，萋萋如织遍川原。春深驿路悲游子，梦入池塘识故园。野烧甘同兰桂尽，宿根长傍雪霜存。年年逐处伤摇落，每对王孙暗断魂。
十年风雨几凄其，剩得秋添两鬓丝。青草未捐南去泪，白云频订北归期。山高落日行人小，水尽长天过客迟。回首自知庭藓合，乱蝉衰木为谁思。
汉宫颜色十年癯，白首春心梦有无。幽谷渺然徒自托，冰壶较尔意谁孤。更防戎马犹含碧，不语黄昏独握珠。东阁杜陵若相忆，美人原住远山隅。
江村落日过城隅，古木阴阴噪晚乌。君去池塘空皎月，人听蟋蟀倚秋梧。疏钟远动三更候，画角寒吹一枕孤。此夜西窗眠不得，难将一梦到西湖。
浩浩长江晚正晴，仙舟如画一毫轻。空中云接高低树，镜里天浮上下星。锦缆牵风归鸟断，兰桡摇月睡龙醒。三更候吏津头立，笳鼓声中道姓名。
九十春光似转篷，半晴天气雾濛濛。一池新水今朝雨，满地残花昨夜风。画角帘开双入燕，碧消云净断归鸿。韶华过眼真堪惜，何日王孙马首东。
探幽喜得可人同，晚过清溪小院东。衫影梅花行带月，画楼箫管听因风。席迎游舄侵香冷，歌隔围屏露板红。爽籁平分娱夜耳，不妨拼醉伴山公。
眼前一望黍离离，燕子忘机归亦迟。当忆百年缘散处，莫随顷刻念生时。黄粱未熟谁先觉，荷叶初开我已悲。幸自临池多暇日，无生有诀慎相期。
何时何地独支藤，三上峰头尚有僧。风起烟销江练碧，云寒霜重石床冰。平原返犊笛声远，古木留人月色增。万载清秋应共此，柴门深锁佛前灯。
东南平望控通津，豪贵才华异代人。楼阁只今全盛气，江山终古有馀春。閒云自是当虚槛，极浦何辞长白蘋。莫向登临重怀抱，杖头无地觅风尘。
辞枝片片逐东风，不信繁华过眼空。山月自寒今夜梦，碧云愁锁旧时丛。遍寻踪迹徒劳蝶，狂逐馨香尚有蜂。但识初终无二致，依然满树紫兼红。
凤池几岁丝纶贵，空谷频年金玉遥。坐断寒云归紫壑，望穷明月上青霄。公车过处猿偏切，庙算閒时雪未消。欲寄宋曹逢解袂，离歌一曲起渔樵。
一笠风烟望故山，石梁流水尚潺潺。投林输尔鞭先著，待月愁予身未閒。远接湖光高筑室，近穿松径自为关。听猿更有幽怀在，分付溪云留半间。
何劳车马到深山，久绝虚名落世间。文章岂贵洛阳纸，道德空传函谷关。入手明珠争照耀，插天岱岳绝跻攀。从来国士酬知己，不信林泉尽日閒。
孤芳无地足栖迟，木落溪寒又一时。瘦骨且随岩壑老，素香不使水云知。濛濛太古几忘岁，寂寂空林欲待谁。倚石自怜霜雪意，百年春色正相期。
行过竹杖自忘疲，霜满袈裟酒满卮。篱下又多一日乐，炉边何必十年期。谈深不及人间世，禅喜时添袖里诗。二老孤僧成底事，夜寒灯火漫敲棋。
湖海飘残意转深，归来未肯息长林。青衫拭尽新亭泪，白水难忘旧日心。云过草堂时倚剑，鸿鸣秋浦罢弹琴。分明不羡无生理，相对惭予乏好音。
风流名已帝京闻，惊座陈家复见君。自有富钩归贾客，更无贫铗向田文。他年自展图南翮，此日谁空冀北群。出处穷通非所慰，独怜万里恨凫分。
坠羽虚弯怯未伸，相怜此际觉情真。回看六日悲同汝，幸得馀生复仗人。日料且分檀越米，年光难逐老僧春。处宗未必长为吏，禅几吟窗可话频。
胜音无地长花枝，楼阁舒光在此时。驾海云涛归自急，弥天风露濯嫌迟。对人岸帻宜挥麈，阅世投林欲共谁。打得上方钟磬好，莫教苔藓苦相欺。
风烟冷我买山情，归思逢春日夜生。闻道片帆临涨海，飘然一杖出孤城。萧萧古渡空林晚，浩浩长江锦石横。怅望东南无限恨，雨残云暗鹧鸪鸣。
鬓发垂垂对岁阑，春光隐隐逼林峦。残阳度竹烟将暖，半夜闻钟声尚寒。多病已抛身外计，得閒犹是眼前安。年华又向明朝起，重把云山次第看。
几年同采越山薇，此去天涯欲息机。黄菊满篱人独远，白云当路雁同归。秋风拄杖还登岳，夜雨孤帆下钓矶。云水故交轻一别，暂时相失莫相违。
频年转见故人疏，来往惟君每起予。阁入早秋怜善病，溪流黄叶念幽居。田园久复谋犹拙，花木闲栽贫自如。昨过山中谈野事，喜添佳句寄双鱼。
十载荷衣多远游，孤城薄暮自维舟。烟飞水面全笼树，月落潭心不碍流。坐久空闻风撼石，更阑无语被蒙头。个中消息如何会，鸥鸟忘机最好俦。
曾向东林共种莲，新僧重结旧僧缘。溪声山色垂垂老，翠竹黄花的的禅。滴水渐穿崖下石，开池分贮涧中泉。近来诗草焚将尽，拾得馀灰似瘦权。
一年一度一还乡，又是西风落叶黄。身外镇随三事衲，鬓边新点数茎霜。诗因见猎心仍动，月自逢秋夜未央。今夕旧游枉相过，高歌曾记咏沧浪。
身老偏惊物候新，买山多恐失佳邻。寻僧记得扶溪约，移棹初逢锦水春。极目逝川悲泛梗，隔江残雪见垂纶。相逢相问还相笑，笑我无成学隐沦。
连钱喷玉饰金羁，一路看山入紫微。好梦早生江令笔，壮游初别老莱衣。千章夏木黄鹂语，万里晴云赤凤飞。倦羽自伤留滞久，雁行先傍帝城归。
见说东南古丈夫，高踪终古似林逋。五云望重称人瑞，七步诗成咏鹧鸪。挥麈风生宾客满，赏花醉后子孙扶。乔松散木同花甲，遥寄诗篇笑滥竽。
江头春意满楼船，花柳争妍二月天。帆影逐将飞鸟去，笛声惊起老龙眠。山连两岸云林合，石激中流雪浪溅。莫谓东来好游赏，寻常诗酒惯相牵。
千里洪都一念悬，寻盟消息尚茫然。孤灯细雨难成梦，芳草王孙易隔年。花鸟阑珊诗兴外，溪山岑寂酒尊前。高情远逐云缄到，不说穷荒道路偏。
卜居仙里总豪家，几欲过从隔水涯。岩下流杯分涧水，石边移榻埽松花。清秋别梦魂应断，明月离怀兴独嘉。何日一樽能邂逅，开颜醉倒玉山斜。
阅世空惊四十霜，年华如月到中央。褰帘共赏人非少，袖手还容我在傍。眼底毫芒堪遍烛，酒中斟酌岂须忙。八闽诗料元无限，暂借银蟾一夜光。
春风过眼又芳菲，斗酒追寻愿适违。优诏迁官君合处，衰年多病我须归。新蒲细柳皆诗料，淡雾浓云信笔挥。白首相期还洗耳，何曾卧病泣牛衣。
觑破浮名不可凭，眼前何事足垂膺。兴来欲寄瓢为斝，老去无烦枝倩藤。盈几诗书堪尚友，偶群虚浪岂良朋。悠然独对闲中趣，日隐蓬窗懒逐蝇。
谁将玉爪指长空，万里山河一样同。映水有钩鱼却钓，衔山无箭鹤疑弓。清光未放云霄外，素影遥分宇宙中。轮满待逢三五□，九州四海照无穷。
雨晴苔径滑如饴，乌帽檐斜屐齿危。一鸟不鸣秋树暗，数峰如立晚云奇。道傍野老邀相饮，坐上乡人别有期。泉石也须还我辈，丁宁猿鹤莫深疑。
长相思，千万里。相思如车下轮，相思如江中水。江中之水朝暮流，车下之轮何日休。胡不斫车轮，塞江水。车不能行水不流，世上相思何时已。
两岩相夹石为门，万水东流去若奔。拔地一峰形自险，擎天独柱势尤尊。鱼龙并跃春初暖，风雨来时昼易昏。想见当年禹疏凿，神功万古至今存。
群山包水水包山，金作芙蓉玉作环。洞里有天通五岳，山中无地著三班。白云彷佛鸡初唱，碧海迢遥鹤又还。可惜桃花有凡骨，年年随浪出人间。
层枝叠叶点苔斑，深院重垣总莫关。夹道密移须按辔，满庭交匝可怡颜。月穿池岸连浮藻，日射园林障远山。斜拂北窗来枕簟，清阴合处鸟声閒。
书剑东游客四明，风流从事最多情。酒香邀共山公醉，诗好吟如水部清。洗马柳阴潮欲白，呼鹰原上雨初晴。龙门定有重来约，扫月青松听瀑声。
桐花吹雨惜残春，满地江湖见隐沦。短笠轻舟终远去，白云春草唤愁新。画牛事已知弘景，学稼心常忆子真。山月一樽谈未了，夜深犹照病闲人。
一水云西紫翠阴，为园虽小自开林。径饶黄菊聊供采，门掩苍山岂事寻。明月半残今夜色，寒灯犹吐十年心。坐中且莫言摇落，世路浮名真陆沈。
自昔诸孤仰母慈，萱花零落最堪悲。衣中忍看缝时线，机上空馀断后丝。千载松楸嗟已老，九原霜露不胜思。悬知几度伤心处，正是乌啼月落时。
布衣久与世相忘，德善由来重一乡。湖海壮游诗独好，山林清隐兴偏长。閒斋教子书盈箧，别馆娱宾酒满觞。一自九原乘化后，空闻薤露泪沾裳。
绿杨芳草被平坡，老人骑牛行且歌。歌长扣角角欲碎，悠悠古意何其多。布褐凉风生两肘，几度归来月明后。夜深遗响入青云，应有知音与携手。
一曲清江旧草堂，野人原自爱沧浪。岂因俸薄轻中垒，敢谓风高卧上皇。雨后看山初扫径，日斜临水更移床。门前欲种桃千树，看取花枝过短墙。
一寸相思一寸灰，且将团扇暂徘徊。月明古寺客初到，风静寒塘花正开。绿水青山虽似旧，红颜白发递相催。无情不似多情苦，肯信愁肠日九回。
烟霏雾淡西风晓，水净山空秋意蚤。江南云物岁行周，空谷佳人念将老。山行有虎川蛟螭，登高目送孤鸿飞。田园不改桑榆盛，见说陶潜蚤已归。
一别东吴又十年，相逢京国共依然。浮名世事不长好，明月心期只自圆。归梦欲迷南去路，乡书多问北来船。窦家兄弟俱长健，事业应须各勉旃。
门巷萧条昼不关，故园迢递梦中还。一年风景又如此，百岁光阴皆等閒。愧我春愁浓似酒，怜君诗骨瘦如山。微官久负匡时术，饱食能无独厚颜。
秋山黯淡树高低，知有人家在水西。翠竹绕门斜带郭，绿杨匝径暗通溪。乾坤不碍閒中乐，风月全归醉后题。烧笋烹鱼堪大嚼，一尊时复待君携。
圣主临轩第一春，诸生敷对意俱新。风云早际明时会，民物同归大造仁。却羡俊髦高擢第，端期忠孝重书绅。非才沾被今三度，分得恩波下紫宸。
东风新霁好怀多，又复携琴访薜萝。幽赏正宜穷窈窕，遐观时喜陟嵯峨。寸心好共寒流淡，一气应同淑景和。迤逦不妨归步晚，暖烟凉月助吟哦。
一棹初逢积雨晴，客边赢得寸心清。地偏时喜北风软，天迥独看西日明。怀古正贪诗逸响，可人更听橹柔声。寻常自有无穷妙，争奈浮生识未精。
云水秋江与别踪，三年不见意何穷。谁知小榻青灯里，又是寒岩白发中。坐久可忘今夜月，梦回谁唤此堂钟。相逢更有梅花约，留取他年一笑同。
百年高兴未全平，在处风流在处情。老梦到家还万里，小诗欹枕欲三更。诏承君命羞吾驾，驿送官船愧客程。曙色满河船尽发，隔波天映海霞明。
风满南窗一枕宜，懒将心迹较皇羲。高山大谷看龙变，流水行云到我知。今古英雄都百岁，轮蹄世路但千岐。归来老子挥金少，笑共桑麻话雨时。
世事纷纷总未真，闭门聊看静中身。郢人已去谁为斲，野老从知只爱芹。前度刘郎非旧日，后来剔子定何人。悠悠今古无穷事，归钓吴山楚水滨。
七十年来孙始见，啼声一听便开眉。家藏万卷真堪托，庭植三槐夙所期。膝上久拚文若坐，目前先慰右军思。三朝袍笏吾无用，付汝他年佐盛时。
短楫轻风午钓还，数声欸乃水云间。碧含香露桃千树，翠抹晴烟柳一湾。藉草醉眠芳径稳，临流坐对浴凫閒。探春直到山深处，自诧跻攀力未艰。
未许春游独少年，老怀真爱杏花天。时临上巳宜修禊，地近蓬莱易集仙。啼鸟野花行处好，清溪石磴坐来便。湖边不减山阴胜，拟为兰亭续旧篇。
百年琴鹤不须携，两袖清风拂钓矶。昼静讼庭芳草合，春深山馆落花稀。邻封佩犊人犹在，阖境飞刍卒未归。安得家家千树漆，不愁无食与无衣。
才到城来便觉忙，共寻芳草趁斜阳。高讴潭净遥山合，休笑庵深翠竹凉。扫地开筵情转洽，倚风怀古兴偏长。斯文此会应难得，后夜相思月满梁。
访君还作看花行，宛宛溪流两岸平。久雨闭门芳草遍，乱禽栖树莫烟生。更筹夜送人皆醉，童子春深服已成。明日新晴天气好，相携临水濯尘缨。
行行西上竟何依，一片春帆带落晖。归梦独随流水远，客程惟觉故人稀。飞花小圃鹃声急，芳草平原树影微。惆怅乡关渺何许，东风回首欲沾衣。
别意短长惊去水，离筵浩荡对春光。心悬捧日新还阙，梦切瞻云暂入乡。说命未陈先有在，汉恩应报正难忘。江南江北无穷思，野草东风共夕阳。
江南回望北山青，故垄谁持麦饭登。兄弟向衰俱作客，乾坤留迹本浮萍。时逢有道身何补，节遇清秋恨颇增。独坐月明过夜半，满林寒叶若为听。
住本无心去亦轻，江湖深处更逃名。水能回棹如多恨，山不留君空自清。细草长松收健句，夕阳朝雨对离情。云鸿未隔人间路，应报红颜羽翼成。
灯火春城漏下迟，薄罗寒透五更时。莺迁上谷声初转，花隔东风信未知。仕汉恩深惭壮业，报刘心远滞还期。天街望处无端喜，南极光连北斗垂。
春半尚无花出墙，一番疏雨为催芳。煖从南去多应早，寒到北来真较长。金粟陌头才柳色，银瓶窗外乱梅香。何如燕子还相识，衔得空泥占屋傍。
忆在武夷同醉日，感君高韵薄秋云。今来手握山东宪，众许才空冀北群。尘世浮名春梦似，玉堂旧话夜灯闻。年来鬓发俱非昨，要遣丹青早策勋。
天曹最绩奏神京，望重三朝属老成。江上晓云侵旆湿，梅边腊雪照船明。人传左右虚台席，帝眷尚书识履声。共喜兹行归鼎轴，致君应见世升平。
千古幽怀付酒杯，群公暇日此登台。雨余松翠侵一上，风暖荷香隔座来。醉后乾坤容潦倒，醒时湖海重徘徊。凭栏共拟登高赋，自愧应非王粲才。
公车赋罢出长安，千里还家共岁寒。别去漫挥他日泪，相逢但说旧时欢。兰舟载酒乘秋晚，湖寺寻僧到日残。天为故人开霁色，近城风雨又漫漫。
逾冈陟岭兼多病，腊尽春来不记程。瘴水巳知多客泪，穷山只是有人行。缘崖昼雾愁俱黑，触马春花眼一明。西蜀未知天下险，老夫筋力尽南征。
有约城西散冶情，春风辍直下承明。清时自得閒官味，胜日难能乐事并。马首年光新柳色，烟中兰若远钟声。悠悠歧路何须问，且向白云深处行。
兴到海滨成独往，千林风日净娟娟。寒山病骨晚争瘦，白鹭苍波秋可怜。天地閒愁尘梦醒，烟霞胜事草堂偏。斜阳深径鱼樵尽，弄影萧萧石上泉。
病客閒情与世疏，息肩聊得借僧居。梦残午枕莺声里，诗满桥亭野色初。经济有怀犹浪迹，乾坤到处是吾庐。十年世路尘劳障，来谒禅关得起予。
逐虏将军度漠回，黄金犹自满燕台。请缨惭我为齐客，制锦多君更楚材。城上春云天目出，帘前秋色太湖来。弦歌暇日能相忆，花里新诗过雁裁。
南楼暇日坐峥嵘，白发从他望里生。海近云霞常绕户，山回风雨动连城。綵毫一散中原色，浊酒偏含我辈情。千载阳春须此调，少年休说是虚名。
数枝缄慎过南金，忍遣尘沾与蠹侵。日落小窗频送眼，天寒翠袖好关心。初疑幽谷无人问，再虑危芳堕砌深。口嚼莲须应独苦，衔杯不语到而今。
万树甘棠手自栽，拂衣高卧故山隈。白云深护三间屋，小径斜通几树梅。花下看书红点句，月中呼酒白浮杯。城东车马多如许，谁解飘然到此来。
桑梓未离千里远，年华又逐一宵除。客心滴碎灯前雨，乡梦啼残柏上乌。终古功名垂宇宙，半生踪迹遍江湖。多君二仲能相慰，醉和阳关击唾壶。
竹边尊俎意生凉，散作清风爽欲狂。初月光微犹胜烛，长河影淡不成章。偶陪露坐惊离席，却笑天游滞异乡。知己年来萍梗甚，楚江归路忆微茫。
此生飘泊等萍浮，一室还成不系舟。风雨漫教萝作缆，烟波无际月垂钩。篷窗夜静渔讴杳，芦被春深鹤梦幽。安得因风致双鲤，问渠终忘济川不。
朝来飞雪正纤纤，春日春寒觉更严。梨已吐花重传粉，梅才结子早和盐。月通馀彩明穿户，风捲疏团暗堕檐。忍冻閒看庭外竹，纷纷玉节瑩梢尖。
寒塘九月风萧索，莲花落尽芦花白。弟兄相聚最多情，同向塘中恋秋色。长空千里云雾收，安巢各有稻梁谋。飞鸣宿食且适意，切莫离群过别洲。
晓舟呼酒看霜华，活跳河鱼始上叉。春好难销羁客恨，梅香不是故园花。岩边雪霁将悬溜，湖上云蒸忽作霞。聊指城头认归路，残阳新水度横槎。
天涯踪迹别来疏，姜被生寒思有馀。至宝谁能怜楚璞，非才自合老庄樗。月明断雁惊孤影，水远双鱼滞素书。国恤方殷归未得，故园南望独踌躇。
济水犹馀二百里，吴山不计一千程。山多胜事归无日，水共离人去有声。燕子风前芹正暖，杨花春后雨初晴。逢时不用多惆怅，汗漫孤舟自在行。
几度长吟复短吁，食牛汗血总成虚。招魂夜拂新封土，阁泪时翻旧读书。天地有愁谁似我，海门无色月沈珠。儿今何地为才鬼，却怪秋来入梦疏。
千寻峰顶立斜阳，指点方隅认故乡。山势北来蟠地远，雁行南去绕天长。寒溪周折泉逾碧，霜树萧森叶尽黄。俯仰乾坤无限意，百年勋业愧堂堂。
幽亭无日不登临，泛泛轻槎系绿阴。诗酒每来尘外客，笙歌时杂竹间禽。山头雨歇月当户，槛外花飞风满林。莫讶凭栏发长啸，百年能得几知音。
谢却尘途半日忙，卧云同上旧游堂。凭虚树杪江光见，返照峰前塔影长。笑整危冠笼晚鬓，醉将衰面助春阳。十年九日千山外，何处亲朋共此觞。
雁行高翮排黄鹤，鱼岳崇邱借卧龙。仙踏秋槐催卷近，神资春草泽诗浓。天推行色青相远，云结离情翠且重。九万里程惟一日，五千卷牍足三冬。
悠然亭上坐春风，落日清樽幸不空。弱柳渐看低槛碧，夭桃似欲向人红。地分省寺通僚晚，春入江湖引兴同。总作渊明赋归去，南山亦己笑成翁。
太平文物重春宵，驾海鳌山万烛烧。绝壁火云光烂熳，交花玉树影飘飖。朱门豪气横金马，绣幕春风浮玉翘。鼓角高寒明月午，暗尘风静夜天遥。
世路驱驰阻且长，林泉随分寄疏狂。青山半掩云归洞，白鸟双飞水满塘。脩竹每便三径静，清风独占北窗凉。人生得意须行乐，天地无情两鬓霜。
夕阳倦鸟自知还，东去飞云不可攀。大块此身如客寄，深山一榻似僧閒。径荒松菊今犹在，路塞荆榛久未删。倚杖诗成看天印，晚风吹酒上酡颜。
山空江冷岁如何，未省幽人不我歌。云掩日华天独远，春连腊底雪偏多。巡檐敢望掀髯笑，拄杖谁能踏冻过。啼断翠禽情脉脉，暗香时自绕吟窝。
四门博士有声名，绣斧俄看别帝京。旧阙还瞻双凤出，新秋遥见一鹰横。篱边丛菊当筵发，天际长江带月明。南过乡关应计日，须知揽辔在澄清。
青春入仕老归田，况复恩光擢暮年。赤带有花新进秩，虎符分竹旧推贤。林间白发怀多宠，篱下黄花晚更妍。回首五云何以报，碧梧丹凤正高骞。
交情久已念离群，独向山中礼白云。龙送雨来留客住，鹿衔花至与僧分。疏星出竹昏时见，流水鸣渠静后闻。却意故人知此隐，题诗谁似鲍参军。
峰前峰后匝烟萝，再到浑疑隔世过。野水近增秋磬响，山云长傍寺门多。每逢胜地心偏惬，自叹浮生鬓已皤。欲共老僧修净业，风尘犹未息干戈。
从来发兴自林泉，此日开尊地更偏。三洞烟云秋水底，九河雷雨夕阳边。因催诗句狂逾甚，为爱君家酒亦贤。不怕夜归逢醉尉，看参应待欲横天。
新句壁间读罢惊，诗家君亦是长城。吟随鼓角声俱壮，思入星河影倍清。愤世曾闻扪虱语，经秋复见忆鲈情。此时安得一携手，把酒关山醉月明。
青春作客几经年，白发犹怜未息肩。领得丝纶来远峤，不辞风雨度危巅。半空云锁浑无地，一径人通直有天。闻道前途山更险，及时须着祖生鞭。
万马争群气欲酣，归鞭遥指路东南。月低浅水寒生练，露下空山夜滴岚。远近鸡声催晓漏，微茫人语识乡谈。天涯岁岁逢寒食，故国谁同扫墓庵。
一年风物爱秋晴，独向空庭坐月明。万里山河皆在眼，异乡儿女正关情。灯前有梦难欹枕，客去无心自举觥。高阁捲帘过夜半，不知凉露湿冠缨。
功业难成自可嗟，那堪旅食向天涯。沧江断雁惊秋思，青镜流年感物华。落日丹枫愁里树，故园黄菊梦中花。悠悠归计何时定，独对西湖苦忆家。
庭前有双树，夜半来乌栖。感此已愁人，更闻乌夜啼。记得郎行初种柳，树今已到胜巢牖。绮窗半掩对栖乌，夜夜望郎肠欲枯。金壶漏永将何如。
庭树西风木落时，败荷衰柳共凄其。含情长锁双眉黛，多病应添两鬓丝。何处锦鳞堪问信，满阶红叶漫题诗。幽怀难向傍人说，只有青天皓月知。
怅望闽关万里游，迢迢亲舍隔沧洲。还家有梦三更月，阅世无能四十秋。黄卷功勤频致望，青毡官冷复何求。乘时好赖贤孙子，莫待区区半白头。
声远题高古不如，六年再睹右军书。春光四壁龙蛇动，画寝能醒病宰予。笑尔巴声和独多，引商刻羽便蹉跎。几回欲答飞凫句，遗响沉吟岁又过。
战罢西风万树残，又看桃李遍春山。不知天地元何意，惟有长松了不关。年年秋色饱云门，留滞殊深圣主恩。莫向山城轻白日，请看风雨易黄昏。
故人忽漫入长安，匹马青裘霜雪寒。尊酒未空还别去，河桥相望斗阑干。十年遥忆洛阳春，春色空随千里尘。应为未逢杨得意，相如不是异时人。
羞将团扇泣秋风，懒扫蛾眉傍笑丛。一自掖庭辞辇罢，梨花残雨锁深宫。露凝仙掌月华清，灯暗长门梦不成。咫尺昭阳承宠处，夜深犹自按歌声。
廿载王春又履端，蓬莱宫阙拥千官。谁知独客双林外，五夜遥听禁漏寒。东风入仗岁华新，万姓朝天拜舞频。借问春光回帝里，寂寥还亦到孤臣。
红尘不到三山远，家住蓬壶镜里天。隔浦落花双屐雨，过门流水一溪烟。多时不到南湖上，花落莺啼又一年。有约画船同载酒，短篷春雨看鸥眠。
日暮桥边酒棹回，更因残唱送馀杯。人生易老春光暮，能为看山几度来。近水人家半掩扉，两山楼阁尚斜晖。断桥无数垂杨柳，总被游人折渐稀。
庭雪初消月半钩，轻漪月色共相流。玉人斜倚寒无那，两点春山日日愁。红深翠浅最芳年，闲倚晴空破绮烟。何似美人肠断处，海棠和雨晚风前。
谁从花里见双双，一片芳心晚未降。隔浦相逢如欲语，不禁风雨满秋江。水绕回塘晚色荒，褰衣人在水中央。相思道远空零落，斜倚蒹葭一夜霜。
鹿豕木石皆可与，径绝云深不知处。数拳老碧数枝秋，一枕千山谢尘侣。美人遥在五云端，梁月长悬梦里观。遥持一幅萧疏意，共向天涯结岁寒。
雾里看花老病身，年来鱼鸟转相亲。欲蹑柴桑出门乞，授餐喜有食鱼人。悬毛两目一閒身，性癖耽佳笔研亲。室罄卖文聊馈岁，探囊分饷苦吟人。
数间茅屋隐平沙，隔岸微闻唤酒家。若道消愁全仗酒，也停双橹倩人赊。不奉君欢又一年，背人啼向落花前。当初自爱侬如玉，今日如花更可怜。
逐客音书久不闻，天风吹断楚江云。相思惟有长安月，拾得婵娟难寄君。处处青枫急暮砧，万山秋色怨瑶琴。美人只隔湘江水，江上浮云愁我心。
冷蕊疏花雪半干，溪风岭月共盘桓。不随桃李争春色，独向山林守岁寒。平生雅操冰霜洁，一寸芳心铁石坚。莫笑根株空老大，年年开向百花先。
冷衾如水室如冰，未尽更筹欲尽灯。回首旧游多感慨，双双骑马戏金陵。疏林明月照匡床，一点孤灯泪万行。夜半顿忘人已别，诗成犹自问王郎。
北堤杨柳绿丝烟，更有桃花红可怜。携樽邀我南邻去，美酒怜渠不索钱。南堤北堤布谷飞，堤边禾黍青离离。堤上野花开复落，堤下行人行不稀。
夜窗同听雨中猿，风物凄凉异故园。旧事堪愁今懒说，相看不是解忘言。莫辞同宿掩书帏，乱后萧条故旧稀。预恐明朝风雨歇，满江春水送君归。
旧榻凝尘岁屡更，秋风一雁又南征。弟兄离合情无限，万里淮天共月明。南望家山有所思，十年谁共菊花卮。不堪远雁传书处，又是重阳送别时。
有树莫容姑恶栖，尔何怨姑犹怒啼。人家有儿亦有妇，不愿使闻如尔妻。姑恶何恶怨未终，世人至今无此风。尔啼莫来近我屋，我姑不与尔姑同。
雪里看花花似雪，酌泉太守同清绝。秀色犹含碧玉枝，亭亭百尺占奇节。道是仙标未忍离，梦魂千里惜临岐。儿童昨夜欢相送，竹马来时许再骑。
久欲乘闲访故人，无端风雨日阴阴。于今却拜春盘惠，翘首城南感愧深。不访相知半载馀，终堂情绪近何如。应知读礼今将遍，邺架相资一卷书。
溪流东去水云深，十载青山负夙心。今日停舟聊一望，几时携鹤住枫林。两岸清沙映落红，溪头知有夜来风。扁舟却恨寻春晚，不见桃花二月中。
舞入芙蓉蝶作身，嫦娥花下看曾亲。徒怜秋榜麟经客，恰与春风凤管人。几日章台柳拂衣，长安掷果竞先归。于今定试新偷谱，画出双眉似与非。
钟山雨过翠成堆，竹里清风作阵来。爱竹看山有真乐，高人远矣忆追陪。閒爱脩篁静爱山，清阴秀色座中看。老来渐得悠然趣，天际浮云任往还。
朝作轻寒暮作阴，愁中不觉已春深。落花有泪因风雨，啼鸟无情自古今。故国江山徒梦寐，中华人物又销沉。龙蛇四海归无所，寒食年年怆客心。
青铜一片冷无烟，金气相逢合在天。隔水微霜朝渐入，高楼明月夜长圆。芙蓉有影浑如梦，冰雪无心却类禅。莫遣此宵临宋玉，不堪泪脸向人前。
流水潺湲东复东，劳劳尘世果何功。千年恨并今宵里，两载情归一梦中。晓入彩云全镜没，夜深明月半床空。何因卯酒无醒日，槛外海棠红不红。
吾爱高生高且奇，钓竿高拂若华枝。谈天河汉俱无极，蹈海风云自有时。杂佩实愁芳草歇，画图虚使万山移。德辉未览同增感，遮莫狂歌笑凤衰。
燕去雕梁竟不还，臣居疑在屋舟间。溪边列沼夜涵月，竹里开门朝见山。每踏云根期白足，偶书霜叶戏红颜。淹留若此向君说，迟暮桂枝空自攀。
笑忆升平结驷年，春风拂面共垂鞭。閒身不为风尘累，白发犹能杖屦便。镇日醉花亲抱瓮，清宵爱月独移船。忘机已是玄真诀，喜得同君弄紫烟。
一秋心事与谁期，紫艳閒开九月枝。满地晓霜欹枕处，半帘疏雨倚栏时。萧条径冷长相慰，摇落情深各自悲。未及岁寒盟已早，入林休恨识君迟。
不须长笑与悲歌，静处忘言意自多。往事渐伤人似梦，旧游空叹岁如梭。床头酒醒看红日，江上吟成对白波。忆尔少年曾入洛，归来先已泣铜驼。
凭高竟日对斜曛，一片乡心在白云。绕寺磬从天际入，向城帆到水中分。窗开山色层层见，地抱江声处处闻。便欲忘忧共杯酒，不堪明发更离群。
一上江楼忆往年，他洲风物晚凄然。春归尽见千家草，路古长通两粤船。西日落山光射海，东流穿峡势从天。伤心更有空宫树，花落黄昏叫杜鹃。
平林萧瑟雨初收，兀兀犹披五月裘。一纸新诗吹到手，数声长叹立当楼。独堂风细帘初捲，别浦潮生水自流。好景不逢吟者共，鹤孤松老负高秋。
船头过尽绿鸳鸯，船背春风落海棠。竟日烟波悲去住，半生明镜照行藏。心非对烛常添火，鬓未逢秋已变霜。欲访旧游无路到，子期凄断向山阳。
秋风孤客思依依，閒逐渔舟出钓矶。映水麦阴人独立，隔花山色鸟双飞。雪藏塔影晴时见，路入村烟暗里归。惆怅旧游零落尽，独含杯酒向斜晖。
荷芰衣寒想旧林，片帆江上别秋阴。树无多叶那堪落，燕有空巢尚可寻。古驿夕阳停一马，石梁明月抱孤琴。十年同此离家兴，今日输君久住心。
涧底斜开竹下扉，竹深无复见晴晖。雨馀苔藓帘边入，风起钟声水上飞。芳草绿迷新蜡屐，落花红湿旧朝衣。行吟日日思公子，叹指烟波愿已违。
两不相逢各自疑，小楼深雨得新诗。要知冷句吟灯处，正是遥情入酒时。琴在风前成曲易，燕从春后拂帘迟。一城岂隔蓬山远，却恨昏钟似子规。
郭中登阁万峰呈，笑指江帆历越城。远道未知芳草歇，高窗先见夏云生。衰年作别唯须酒，空谷相求岂待莺。尚有此宵春不尽，归途无惜月同行。
海接遥天万里清，十年旌旆是长城。东南地遍甘棠树，父子名高细柳营。马上龙腾论剑罢，酒间谈笑报诗成。草茅愿见非今日，邂逅良宵倍称情。
近郭新开百尺楼，诸峰如画坐来收。数声疏磬鹤清唳，一曲溪光人白头。道有废兴唯自啸，心无驰骛不烦休。练江千里非难到，拟酌黄花及好秋。
东樵西望是南樵，四面芙蓉海上标。蜃气春晴多作市，鸡声夜静始催潮。离支十里云常暖，瀑布三秋雪不消。红翠相迎过洞口，寻仙且系木兰桡。
绯桃掩映画桥东，春到花朝影尽红。作暖池塘初有雨，吹寒杨柳只多风。流莺一一笙歌里，戏蝶纷纷士女中。但使主人能爱客，名园易与辟疆同。
飘香拂水堂前柳。宝筝动、劳纤手。对山青渚白图新就。送客去、唇沾酒。万里郊原铺锦绣。春乍返、玉箫催透。饯岁在天涯，鸿未宾、冰融后。
闻君七月有新诗，何以至今我不知。一笑故人还故我，同伤多梦已多时。从来肝胆恩都少，如此风波怨便痴。五载堂堂空过了，以为不可孰期期。
孤山容我小栖迟，未赠梅花一句诗。耐得岁寒此天与，报将春信世人知。吾今丧我形全槁，卿可为妻念近痴。不管几生修到否，月昏水浅定相思。
昨宵疑见故人来，字贴诗篇印谱开。满目琳琅遮玉面，泼天风雨黯珠胎。今番好梦酣如醉，一寸相思淡未衰。盼得东风吹万树，乾坤何止两樗才。
高阁登临快晚晴，好风吹送葛衣轻。云中古寺疏钟动，树里斜阳远岫明。被岸软沙眠乳犊，蘸波垂柳啭流莺。归途缓踏溪桥月，何处渔舟短笛横。
眠云精舍榭微波，想见当年胜地多。欲为名园记兴废，空留老树意婆娑。百年俯仰成今昔，半亩宽閒足啸歌。安得草堂资十万，重将旧迹补烟罗。
一线柔条翠染衣，年年攀折减腰围。歌残金缕人何处，秋老天涯客未归。枝带寒乌多北向，江涵旅雁尽南飞。团圆皓月今宵满，倦鸟长途孰共依。
帝城别后竟谁依，知向江干暂息机。雨过渔舟当户集，秋深沙燕贴窗飞。爱看水月宵移棹，静憩松阴画掩扉。几欲寄书征雁杳，空教翘首对斜晖。
卧病荒村叹索居，故人怀抱近何如。一时湖海交游尽，千里河山战伐余。夜雨空庭常对鹤，秋风古渡正烹鱼。遥怜有客飘零久，不寄征鸿尺素书。
高秋孤杖倚云间，坐看溪光卧看山。白雪风翻惊叠浪，青苔雨湿出层斑。群归倦鸟飞飞急，对浴轻鸥泛泛闲。欸乃数声天欲暮，渔舟轻带夕阳还。
绿阴孤阁晚来登，极目风烟望几层。万堞暮云寒戍鼓，一江秋雨暗渔镫。思归菊已荒彭泽，病渴人还卧茂陵。欲向君平问出处，浮沈身世总难凭。
久客悲秋常病卧，今年初起见秋云。翻将北海鱼龙气，变出南山虎豹文。晚树阴从天外合，寒江色向雨中分。五陵衣马情如许，旧说荒唐不可闻。
蒲帆片片带斜晖，路转蒹葭兴不违。白露为霜枫欲脱，澄江如练雁初飞。沧桑廿载衣冠在，猿鹤三军事业非。回首悲笳惊日暮，新亭风景一沾衣。
斗样城悬大海涯，凭栏双眼接烟霞。人家已绿千头橘，僧院才黄数点花。水阔无声潮北上，峰回有影日西斜。旌旗猎猎防秋早，风起楼船鼓一挝。
秋社年来事总非，自将弱羽托乌衣。看他华屋羞轻入，留得孤巢拟独归。鹰隼猜深应远害，炎凉历尽早知几。当风莫笑身无力，未肯衔泥附热飞。
携屐南屏四望宽，凌空高阁俯清湍。风生古渡千帆急，雨湿秋林万壑寒。碧海波涛当槛出，沧江烟雾隔城看。百盘树杪飞流挂，有客登临兴未阑。
赋罢高楼对夕晖，途穷岁晚怅谁依。碧云红叶乡关远，白发青衫故旧稀。野戍秋深花尽落，中原日暮雁孤飞。西风莫遣严霜下，客在天涯未授衣。
柴门虽设未尝关，要看江中远近山。相见便成终日醉，商量莫放一春间。新花似绮初经眼，芳草撩人笑解颜。闻道将游东鲁地，离声先入鹧鸪斑。
尔汝歌如水调长，江南江北共凄凉。不知横锁千重断，尚恋回舟一水香。红豆按歌空有泪，庭花比玉恰逢霜。到今无客悲禾黍，旧院人还说顿杨。
塔下楼开蹑级登，东风聊忆昔游曾。春深城郭浑如画，定里莺花不属僧。人影渐移湖上柳，烟光又绿壁间藤。留题为纪间踪迹，只有看山诧最能。
埋金谁道帝星悬，花草吴宫事渺传。百战山河雄半壁，六朝风雨冷残年。举杯对酒原非策，挥麈清谈却尚玄。惟有秦淮一输月，夜深依旧照江天。
霜浓日瘦半溪阴，一片西风百感侵。穷海天高寒鬓影，空山木落老秋心。年荒贫病坚辞鹤，灶冷凄凉泣问琴。却叹吟残重岑寂，更谁载酒过花林？
窗横一水虚檐敞，势压长虹卷白波。静里钟声连十寺，望中岚气涌层阿。乾坤此地能留醉，今古何人更放歌。倚槛低徊问津处，苍苍春树暮云多。
百计留春春亦归，东君欲别更依依。空庭夜雨醒残梦，芳草天涯怨落晖。绕树乍听莺百啭，衔泥惊见燕双飞。欲寻红紫无踪迹，花点池塘絮点衣。
雨后看云尽出城，最高楼阁有余清。一帘空水摇天碧，半壁残虹浴海明。花与蝶飞时下上，书无人揭自纵横。不知何事凭栏立，落日苍茫百感生。
记得销魂在酒边，浮踪不信又今年。忽看陌上春如许，便觉天涯碧可怜。帘卷欲迷初上月，楼高独认旧时烟。几番误入红尘里，相对东风更惘然。
柳色依然作绿阴，帝城回首倍惊心。音书望绝云中雁，风雨魂消海上琴。最是五更怜梦少，那堪百舌唤春深。多情我亦如君思，苦忆寒天独拥衾。
几年寒食在天涯，又向梁园滞岁华。去日壶觞来日梦，二分尘土一分花。中年多感心犹热，生计能谋愿已奢。我有墓田归未得，春风吹泪迸窗纱。
鉴亭杯酒此盘桓，握手临歧感百端。情重岂专文字契，交深倍觉别离难。坐花长忆香三日，种竹欣成玉万竿。等是鳌山垂钓客，扶桑振策晓天宽。
门前种柳绿成阴，门外波涛深复深。一念随分人物我，百年可有去来今。君平莫定升沈数，伯起空辞暮夜金。壁上青萍缘底事，宵来风雨作龙吟。
萧条古道少人过，一径凉风动薜萝。黄叶下时秋色老，乱山高处夕阳多。半生寥落英雄泪，万里飘零游子歌。渐觉年来霜满鬓，客中岁月又蹉跎。
浇愁谁解脱金貂，家世文章重六朝。八九气吞云梦泽，两三人对雨风宵。人间彩笔诗无敌，天上红墙恨未消。最是伤神逢客里，君应珍重旧时腰。
旧栽杨柳半成薪，愧尔寻枝摘叶人。异代同时俱怅望，良辰佳约阻逡巡。固知万事欢难并，却恐孤游迹又陈。独立小楼无可语，偶从暝色得清新。
织烟凝雾一丝丝，洒遍东风绿野滋。弱柳萦愁低翠黛，落花无力湿燕支。凉生深院燕归早，润逼熏笼香散迟。苔色满阶帘不卷，午馀销倦独吟诗。
拟入京华共旧林，不期滇海久分襟。锦囊但觉新诗少，白发还愁旧病深。万里江湖难放棹，一楼风雨独停琴。致君珍重无多语，惟把丹心答帝心。
春光寂寂思依依，深院无人昼掩扉。病质吟花红亦瘦，疏帘引草绿争肥。缘悭骨肉辜乡梦，愁老年华傍翠微。酥雨连朝寒不耐，晚来催我更添衣。
惆怅莺花梦里过，沧桑不改旧山河。乾坤满眼风涛阔，湖海惊心浪迹多。千里白云凄远目，九秋零露冷烟波。凄凉故国凭谁问，一样愁思寄咏歌。
清秋诸岛气萧森，漠漠风烟接太阴。沧海东浮云似墨，孤城北望火如林。怀居忽下危时泪，卜地空馀遁世心。极目惊涛无尽处，侧身西望一沾襟。
十亩松阴满寺凉，一条瀑布界山光。峰峦青逼衣裳冷，灯火红盘栈路长。时有微香来佛座，偶闻孤磬出僧房。游人对坐浑无睡，明日登山礼佛忙。
片云孤鹤兴无穷，野水危桥处处通。十里琴筝人似玉，五陵冠盖马如龙。楼台隐隐寒烟外，桃李阴阴细雨中。回首沧波空叹息，六朝剩有夕阳红。
抱膝拥香篝。数尽更筹。绿波青草忆侬不。多少相思离别语，欲写还休。灯火独窗幽。新月如钩。花魂蝶影暗牵愁。风雨连朝春去也，何计忘忧。
帘外一重窗。窗外回廊。断无人处断人肠。闲杀玉阶明月夜，分外凄凉。旧梦冷池塘，秋草都黄。芙蓉庭院又经霜。潮落潮生芳信阻，水远山长。
忆曾同醉复同吟，往事堪思不可寻。红袖倚阑春未老，绿窗欹枕月初沈。笙歌十五年前梦，风雨三千里外心。独喜护花天有意，九分晴带一分阴。
如椽世界忽相兼，群以为房意亦恬。腰细未嫌宫制窄，须香常被墨痕沾。晓窥斑管心应苦，夜酿江花蜜更甜。毛颖有锋能杀兔，莫轻发矢斗霜尖。
阅尽悲欢笑此生，邦能主合便忘情。轻阴不阻今朝别，薄醉翻添昨夜醒。倚槛水流分袂影，卷帘风送落钗声。闲愁岂似天涯草，略遇春光绿遂平。
泪洒千秋绝妙辞，风流何处有吾师。一编断烂前朝报，百感凄凉乐府诗。梦里藏舟移夜壑，醉中呼剑斫雌霓。秋江冷共鱼龙卧，不尽平居故国思。
萧萧风叶转回廊，耿耿星河夜未央。十载龙吟双剑隐，五更虫语一灯凉。愁边泽国飞鸿雁，梦里家山卧犬羊。遥忆黄花吾负汝，故园今日是重阳。
匝地娇雷殷画轮。疏钟无力破黄昏。总然明月都如梦，也有青山解辟尘。枫叶醉，菊花新。色香天与馈吾贫。西风肯到閒庭院，消得凭阑一岸巾。
醉上篮舆醒著鞭，似因行路谢尘缘。秋心远水清于梦，野兴孤云澹欲仙。客里逢迎随耳目，城中气味异山川。解龟应有为农日，愿受无人处一廛。
帘捲青山巫峡晓。红艳影多风袅袅。今日残花昨日开，月色更添春色好。蝴蝶晴连池岸草。客枕幽单看春老。夜深微雨醉初醒，惆怅旧游无复到。
楼高是处尽乌啼。柳外烟同翠眼迷。流水落花春寂寂，浮家一槛近前溪。溪前近槛一家浮。寂寂春花落水流。迷眼翠同烟外柳，啼乌尽处是高楼。
茅檐矮屋伴灯眠，催上征车意惘然。林缺天光明似水，月残人影淡如烟。饥驱踪迹原难定，饱历风霜又一年。回首故园丛桂好，几时方办买山钱。
倚遍阑干日又曛，一重蕉影上帘昏。啼莺到晚犹依树，飞絮如烟肯化尘。香欲烬，酒愁温。落花还学远游人。宵来雨是春归路，不比刀环梦未真。
佳节苦难酬。寂寞风流。西风吹白少年头。昨日相思今日病，又是中秋。回首旧时游。水绕山稠。今宵谁为劝金瓯。明月凭他来也未，不上层楼。
仙露泠泠滴晚蕖，隔江消息近何如。天长祇许同看月，路远还防错寄书。蝶梦人耶人梦蝶，鱼知我否我知鱼。淩风欲趁如船藕，一叩潇湘帝子居。
作客天涯两度春，离怀争比岁华新。时因啼鸟醒归梦，每对残花忆故人。千里相思惟觅句，频年心事欲沾巾。閒亭放鹤知无恙，水远山遥寄此身。
海上今年二月寒，出门何地有花看。思先清晓车轮转，意共黄昏烛本阑。世界愁风复愁雨，肝脾为苦亦为酸。东邻巧笑频相讶，倚柱哀吟故未宽。
踪迹天随似较亲，声名白石拟差伦。菰蒲地远饶严净，风雨秋淫但隐沦。独念灵修终楚服，颇闻高卧比皇人。扫除一室吾何有，待欲江头岸角巾。
晚泊苍崖旅思寥，邻舟有客和吹箫。林端兔影中秋月，岭下鸡声半夜潮。胜概却凭毫底写，闷怀长藉酒中消。来朝又跨征骖去，浩渺烟波第几桥。
自携书剑走天涯，岁岁重阳不在家。一笑独斟茆店酒，十年空负故园花。秋深水国归帆远，树老山城落雁斜。西指乡关重回首，一团云暗一层遮。
日长不觉意都灰，怕整衣冠畏客来。夜榻未移思月就，晨书偶阅趁风开。经旬砚垢无人洗，作答书迟任友催。莫笑灌花凭雨到，小庭花木信天栽。
疏柳不藏鸦。瘦影欹斜。水边林下有人家。几日迟来秋更好，开遍黄花。何处课桑麻。身在天涯。故乡山色暮云遮。行到前村频怅望，又听悲笳。
日色已西沈。宿鸟栖林。夕阳西落下山行。到得归来人寂寂，黯自消魂。灯下漫沈吟。往事推评。窥窗明月一钩痕。心念蓬山何处是，梦里追寻。
别后数征邮。应到扬州。相思一日似三秋。恼煞雁行天上字，字字离愁。回首忆春游。花底句留。三分春又一分休。屈指海棠开日近，不见归舟。
去岁风闻疑至今，客来果说大星沈。青天已毕蠲躯志，白日空悬报主心！多难相依臣节苦，异时不去国恩深。中兴未奏公先死，泪洒天南听捷音！
秋深景物尽萧条，此日登临兴岂豪。风捲黄沙连野阔，鹰抟紫塞振云高。闭门不落儒生帽，怀土愁沾客子袍。独对茱萸频自酌，醉横孤剑读离骚。
坐阅先庚又后庚，风光不觉在清明。看来锦绣饶三月，恐为诗书误一生。花鸟依依儿女态，云山渺渺弟兄情。世人未解因时乐，只向天涯作送迎。
云冻长空万籁收，暮烟凝碧入层楼。千林野树森霜气，半榻青灯冷月钩。雁去诗成难寄远，夜寒酒薄不降愁。故人一别无消息，回首燕台天际头。
征鞭且止莫频挥，徙倚车中望翠微。沿路细尘冲马起，随风轻絮扑人飞。驿旁列树因时补，水面残花何处归。芳草萋萋欣茂对，知他久已沐春晖。
短檠独对酒频倾，积闷连宵百感生。近砌吟蛩侵夜语，隔邻崩雨角垣声。故交一别经年阔，往事重提如梦惊。忆昨西风秋力健，看人鹏翮快云程。
十五年前事漫论，春来依旧绿盈轩。焚囊惭负东山教，嗜酒频劳北阮樽。柳已作花初到雁，气凭鸣剑欲凌鲲。伤心满壁图书在，遗迹先生手泽存。
茅檐也是慰新晴，暴背赢他衣锦行。作字烘窗腾墨气，砺寒唾地集冰声。庭蕉雪折心抽尽，砌竹风敲竿立轻。何幸知心佳句续，晚来酌酒看参横。
迟暮伤春怀百忧，隔年消息苦淹留。东劳西燕空相见，万草千花尽欲愁。何日箧中求故扇，有人天际望归舟。乱离王粲今头白，懒上层楼赋远游。
危时无处用非才，倦倚阑干病眼开。夜气满楼月未上，秋声垂地雁初来。寂寥滋味归时卷，护落生涯信酒杯。可叹年华容易去，门前逝水递相催。
青山依旧属君家，十载重来感鬓华。独叹婆娑百年树，空开烂漫满园花。狂来欲尽酒千斛，乱后犹存书五车。人事干戈还未定，可容耕钓作生涯。
白云黄鹤已千载，今古茫茫百感俱。梦里不知归路远，病中更觉客身孤。那堪岭北怀游子，可许江南作钓徒。流水落花春已暮，家山东望几踟蹰。
乍看檐溜歇崇朝，曲曲回廊傍小桥。岸草萋萋春已尽，池荷脉脉涨难消。风回波影依前皱，雨过花容分外娇。迢递湿云犹未去，阶前积水渍芭蕉。
雄心尽逐水东流，寸臆常容百斛愁。投璧有年终按剑，擒王无命不封侯。诗书玩日空黄卷，岁月驱人已白头。休把儒衣缠病骨，实将蓑笠下渔舟。
一幅丹青属化工，夕阳衰草望无穷。秋痕原野休嫌淡，春梦莺花本是空。蒿岸霜飞争鬓白，枫林叶落妒花红。萧条极目情无尽，魂断迷离烟雨中。
风静绮窗闲。一任妆残。昼长何事倚栏干。好梦不来春便去，几度芳年。极目楚江寒。烟棹平澜。月欺津渡雨欺山。帘外柳花飞絮也，因甚阑珊。
闲倚小楼西。风雨频催。望中新涨画桥低。洗得柳枝肥又碧，一片烟迷。鸦湿傍檐栖。窗暗云披。不堪憔悴病春归，高控玉钩帘怕卷，寒透罗衣。
绣栊人起寻还倦。未识春风面。空庭连日雨潇潇。谁道银笙吹得客愁消。湘裙六幅云垂地。小立非无意。人生何事费寻思。最是华筵烛烬酒阑时。
便欲关门赋隐居，残年风雪定何如。吾师弟子宜谋道，今日穷愁始读书。日夕探杯聊感此，诸君但醉莫愁余。人生知已无哀怨，百事纵横皆此馀。
落月逢窗照水滨，音容疑假又疑真。境分生死伤心切，愁绕关河入梦频。酒醒乍惊身在客，泪残犹道汝为人。廿年旧事从头记，荆布相依最苦辛。
征帆早喜到江东，凝望乡关咫尺通。岂谓三朝又三暮，依然愁水复愁风。空馀山色烟波外，枉却秋光道路中。但得快哉旗脚转，更何分别问雌雄。
银河潋滟碧云鲜，徙倚柴门月正圆。影泻苍松清带露，光摇秋水淡无烟。钟残自爱添衣坐，香烬何妨后客眠。皎洁一年惟此夜，莫教容易负婵娟。
楼上五更寒，风雨无端。愁多不奈一生闲。莫问画堂南畔事，如此江山。铅泪洗朱颜，歌舞阑珊。心头滋味只馀酸。唱到宫中新乐府，杜宇啼残。
乞还初服返巾车，为欲名山补读书。垂柳当门陶令宅，浣花临水杜陵居。千竿竹翠抽新笋，半亩苔阴摘晚蔬。寄语南阳诸父老，使君无事自携锄。
柳外日西斜，半臂凉些。花阴多上绿窗纱。读罢道书人正倦，闲数归鸦。短鬓惜年华，别恨偏赊。春深游客倍思亲。花落年年长病酒，何况天涯。
劳劳身计本无涯，生倘多愁死亦佳。阅世短于欹枕梦，招魂长入酒人怀。琴书风卷知谁在，花月尊空与愿乖。欲把闲踪比飞絮，年年开落县南街。
雨丽云娇殿众葩，春深院外影横斜。羞他世上繁华境，好植人间富贵家。红艳一枝香带露，芳心几簇色如霞。胭脂多买挥毫活，描就春光兴不赊。
闲却凌云笔一枝，藕花香里且吟诗。平生心事无人会，说与沙鸥傥得知。庭院深深小阁幽，饮思亭畔绿阴稠。四围种得千竿竹，偶有风来便似秋。
初魄无光觉夜寒，绕城冰雪路漫漫。十年涕泪今何补，一病仓皇死未安。扰扰世随人意改，冥冥天在雾中看。支离与子寻诗梦，觉后园林已岁残。
玉护香围忆未真。相思酒畔惹春根。前身莲叶溪头水，后夜梨花梦里云。人有信，事无痕。浅吟閒醉莫销魂。圆蟾未上斜阳落，数尽新鸿且闭门。
竹外一枝斜。凉透纹纱。晓风吹梦堕天涯。输与胎仙眠未醒，抱月偎霞。芳讯到林家。幽思偏赊。南楼倚笛鬓先华。解道暗香疏影句，不负梅花。
海棠开遍樱桃笑。薇院韶光老。人天消息既无闻。为问东风何处吊花魂。好春似在邻家驻。粉蝶纷纷度。多情燕子惜春归。依着帘栊衔花不忍飞。
池边杨柳碧婆娑，渐觉轻寒透薄罗。依枕梦回虫语乱，卷帘风定月阴多。香销炉冷更初转，夜静秋高雁乍过。好景教人眠未得，新诗写就且长哦。
遣闷花前一曲琴，且邀明月结同心。惜花惟与花同醉，爱月长陪月共吟。花若有情花莫谢，月如无恨月休沉。栽花玩月平生志，负月抛花憾更深。
鸣条拂幔漏声阑，独坐灯前感百端。修竹愁生前度密，疏林夜酿几分酸。玉楼冻合馀威峭，檐铁音传旅梦寒。记得故园秋欲老，井梧摇落晓烟残。
败荻空江敛暮云，江头沽酒最思君。十分无过中秋月，总被诗人占九分。沧洲为客六逢秋，取次逢秋压客愁。一酒一花兼一我，此时颇似谪仙不。
松杉如沐总离披，捲地狂风忽漫吹。两岸声喧滩涨后，万山云暝雨来时。篷窗急点惊残梦，茅屋寒烟湿晚炊。顿觉清凉人意爽，新晴莫遗挂帆迟。
倾盖题襟忆旧京，十年世事剧堪惊。笺诗不尽沿高密，论道端宜直迩英。万态浮云殊善幻，一心白水未渝盟。望衡两月经过数，何限关山别后情。
此去江南定有诗，梅花开处各天涯。客中元白交如水，海上冬青雪满枝。报国身闲犹爱日，怀人岁暮况衰时。铜驼望断关山路，消息凭君慰所思。
长风挟雨触檐鸣，未抵飞腾铁马声。欲傍孤云看万族，不堪飞鸟滞重城。栖迟岂谓多娱好，萧瑟还从一醉生。惟有渊明诗可读，虚堂秋气夜峥嵘。
天风吹月到孤舟，哀乐无端托此游。影底河山频换世，愁中节物易惊秋。初升紫塞云将合，照彻沧波海不流。解识阴晴圆缺意，有人雾鬓独登楼。
南北东西足苦吟，楼高天远望沉沉。独怜乌鹊群飞意，谁挽江河日下心。孤愤终朝成抵几，故情从古惜亡簪。穷途穷律犹非是，对酒当歌已不禁。
惆怅梅边想战尘，往来何地著吟身？客怀漫比官为业，物望谁云国有人。花发休论沧海事，水清聊结草堂邻。东风草草劳人目，又看江南二月春。
伤春何计遣花时，江上同舟系梦思。去日各惊蓬鬓雪，出城还问草堂资。书来一命轻生死，夜半千层悔别离。露外酒边成泪望，仙山楼阁是归期。
古人不尽当时意，历历登高总自悲。为客惊秋仍往节，去年看雪正峨眉。功名岁晚非天予，法喜宵寒共石遗。塔影山光黄叶外，因君回首菊花期。
海上无山可似归，登楼诗卷暂相依。投閒转觉忧危集，行意谁令去住违。俱老人书真是业，孤吟松竹自成围。今宵招得春申月，欲为知音论见几。
绿沈画取东篱意。曾傍妆台倚。卷帘人影冷秋心。今日卷帘人影悄难寻。西风蝶老芳丛损。扇底香魂远。为谁花下问重阳。便不看花愁断九回肠。
早忘自念犹伤逝，难洗馀哀那入禅。味简多生宁有债，把诗过日岂非天。僵蝉咽断繁霜后，瘦菊魂销细雨前。一念嵯峨妨学道，傥看射虎未残年。
海棠吹雪送馀寒，日日风沙怯倚栏。客舍梦过三月暮，帝城花负十年看。遣春如此宁无恨，纵酒何人惜未残。却枉尺书诗句好，写愁犹得暂愁宽。
文章小技尚无成，宏道何由与命争。书拙固知聊尔耳，诗寒自觉太僧生。阅人庭树荣还落，转我窗光暗又明。不羡仙家丹七返，几生修到听松声。
落叶疏林明老眼，湿云细雨唤晴鸠。一楼遥致千山色，斗酒能留半日秋。丘壑不期自吾得，鱼虾正复为君谋。从知风物成佳会，徙倚危栏冷茗瓯。
不死终能见太平，绿杨犹作旧时青。饥鹰废垒空陈迹，风雨河山共此亭。入寺更劳僧具饭，洗兵料是佛倾瓶。相携残醉迟归羽，影乱寒阳挟小星。
去年六月去湖南，与子肩舆越万山。地似麻披攒石皱，路如香篆向天弯。秖看日近家何远，岂料居难出更艰。差喜捉笼囚一处，伴鸣破尽作诗悭。
旧纸偶从病里舒，词中哀乐亦模糊。枕边重省旋成泪，箧底长捐未是珠。小雨微零怜夜静，宝帘初动惜灯孤。苔深廊静萤飞定，寂寞秋庭泣井梧。
昔闻壮士耻为儒，贫病惊看事事疏。摩眼寡欢愁酒绿，照颜非老愧人朱。浮云扰扰方成狗，穷鸟栖栖又引雏。未可与君论得失，花前今作直身无。
愁看屋漏日留痕，众绿当檐鹊自喧。六月帘栊秋气足，十年风雨故人存。冲泥得得能穿屐，止酒悠悠耐闭门。我比襄阳宁有似，不才多病倘同论。
又是西风白日斜，江山如此是中华。横胸只有千秋恨，跨海难寻万里槎。未就屠龙空把剑，纵教堕泪惯听笳。夜来霜重如侬瘦，惜取东篱几树花。
山间有路自逶迤，越岭穿崖遇小陂。大地秋光馀几日，春华消息到高枝。窗前翠竹还堪倚，镜里朱颜看渐移。谁为乾坤新面目，高楼风雨一低垂。
曲突徙薪真过计，不知非笑客何来。江湖双影几千里，风雨同心三百杯。杳冥云容山鬼泣，迢遥蚕路蜀丁开。群公衮衮方酣宴，且愿王郎歌莫哀。
处士虚声那可骄，浩歌空欲老渔樵。万千劫火行无路，六十年华坐此宵。黄叶埋兄真渺渺，青灯照弟水寥寥。高情伤往哀难和，风拂寒窗雪洒桥。
古人时见太平年，别曲都容今为传。揖让干戈非我辈，晓风残月听江船。冥心要与当时会，仕隐来同去梦圆。定自不关潇洒意，教从行处看桑田。
朦胧曙色望中怜，莺掷金梭破绿烟。何处楼台风袅袅，谁家门巷雨绵绵。游人紫陌春如画，少妇金闺夜似年。高士门前相对懒，折腰知向阿谁边。
一园花影静垂帘，风自清泠月满弦。地接蓬莱偏唳鹤，人非杞国也忧天。十年寥落悲王粲，双鬓萧疏惜惠连。犹得相依销永夜，池塘春梦许重圆。
近来怕见如钩月，今夜船阑却见之。使我低头怀往事，是谁举眼亦同时。吟边徙倚皆增感，别后眠餐各未知。说与海潮申此约，月圆三度报归期。
百拒无方却病寻，病馀不觉近春深。东风幽绿全还草，故里清红定满林。强聒未堪随世意，散行只欲避春阴。林间坐久何闻见，终日啼声不见禽。
夜闻犬吠晓闻鸡，冻笔呵开手自提。松柏漫嗟三匝绕，梧桐难拣一枝栖。地低粤海山争北，路险长安水不西。莫怨相逢俱老病，古今才命几人齐。
渺渺平湖一色秋，万方多难此登楼。云飞衡岳白无极，浪涌君山翠欲浮。进退常怀家国事，波涛不洗古今愁。乱离夜夜萦乡梦，十二年来两度游。
江树暮鸦翻，千里漫漫。斜阳如在有无间。临水也知颜色好，只是将残。秋色陌头寒，幽思无端。西风来易去时难。一夜杜鹃啼不住，血满关山。
故园花事垂垂浅，瞥眼韶华真一箭。欲知蜂蝶往来心，试看枝头开落旋。昨宵梦里分明见，谁分梦醒天样远。看花须及少年时，作计归来今未晚。
何处清歌可断肠，终年止酒剩悲凉。江南春水如天碧，塞上寒云共月黄。波渺渺，事茫茫。江乡归路几多长。登楼欲尽伤高眼，故国平芜又夕阳。
匝地烟尘岁月赊，青灯如梦鬓将华。伤葵陈恨经秋切，倚竹清愁向晚加。深夜雨，五更笳。飘零原不异天涯。江城几日西风紧，霜染枫林叶似花。
断角收时月已低。孤萤欲堕水先知。百年几度眠真熟，一日成归梦又非。宜喷笛，莫沾衣。回头江柳又成围。惊秋意绪无人会，数遍桥南野鹊飞。
梦里贪欢睡起迟。朝来空与白云期。金尊酒美谁能说，宝帐春归燕不知。征路阔，远山迷。佳人多事敛蛾眉。虚名于我成何用，孤负苍松四十围。
陌上草萋萋。无限芳菲。撩人丝柳尽依依。绿到江南春正好，人隔天涯。梦里总凄迷。杜宇声催。五更犹唤不如归。残月枝头孤枕泪，忧恨谁知。
暮雨滴成愁。愁上心头。一生烦恼为风流。总是相思添病也，病也堪羞。人在短桥头。私愿难酬。夜深何事倚高楼。雪里偕行浑似梦，梦也难留。
江南望，春色逐人来。平道垂杨烟漠漠，浓阴如水浸楼台。飞絮落深杯。明日事，昏朗费疑猜。花外晚霞才半缕，愁云乍展又成堆。隔岸况春雷。
君自高吟我放歌。珊瑚击碎意云何。春山还在斜阳外，秋雨偏惊落叶多。杯纵饮，剑横磨。狂名赢得未蹉跎。论交廿载心期在，莫向风尘怨逝波。
楼头水阔山无数。弱柳系船都不住。一年春事又杨花，眼底韶华容易度。相思心住东流去。小立东风谁共语。栏干倚遍使人愁，深闭重门听夜雨。
添香罢，写恨向云笺。肠断可怜无好句，幽情宛转那能传。写罢转凄然。相望处，灯影画楼前。几日暂来还暂别，所思祇在一城间。未信便无缘。
焦尾悬知意不任。强名聊自赋愔愔。弦孤剩感音难和，烛烬宁期泪已深。帘影暗，漏声沈。醉乡何地足幽寻。虚堂苦忆前宵雨，难喻枯荷永夜心。
狂歌当哭亦何为，风雨萧条秋暮时。百劫已难逃世变，寸衷常恐愧吾诗。苍凉须鬓客几载，磊落襟期酒一卮。剪烛危楼开卷坐，怕成乡梦故眠迟。
携筇闲步夕阳天，万户苍茫起暮烟。密树深篁招鸟宿，层峦曲涧任云眠。辞枝红叶随风舞，傍水黄花映日妍。兴尽徜徉归去也，夜来姑耸作诗肩。
宴坐降魔年复年，飞腾四十为谁妍。守柔犹扪吾舌在，隐几岂望寒炭然。相吹何尘任生甑，政恨有癖非贪钱。知君史才入诗句，可复须我康成笺。
独立苍茫有所思，几番憔悴到峨眉。年华似水流何疾，身世如云不自持。羞以文章遭鬼击，敢将心事吁天知。避秦只恐乾坤窄，为觅桃源日已迟。
陇首云飞万古情，朱弦戛响韵天成。箧中烟月卑吴体，笛里关河变楚声。横舍开尊春邂逅，高斋说剑意纵横。山城岁晚谁堪语？叹绝襟期鲁两生。
一片花飞委路尘，杜鹃啼后更无春。楼高易放斜阳入，道远偏怜草色新。满目云山供怅望，几回风雨送归人。清阴莫挽流光住，蝶乱蜂狂只怆神。
杜鹃啼彻春难住。芳草织成春去路。残寒萧瑟掩斜门，丝雨廉纤沾舞絮。春长无奈归期误。说与东风真负负。东风祇解飏残红，红到杜鹃啼彻处。
悄看斜晖隔水明。满天画意与诗情。思君莫问君知否，索句何因句未成。山一带，路千层。云深林密掩归程。无端来作笼中鸟，听尽高飞野鸟鸣。
一载垂垂向尽时。樽中有酒不须辞。知君久识江湖味，岁晚天涯未觉悲。高秉烛，缓倾卮。今宵无醉且无归。漏舟共载沧溟阔，来日风波岂可知。
何事区区守一丘，春花过了月明秋。等閒浊酒篱边兴，寂莫寒花雨里愁。不识故人今在否，每思前事隔重游。西风又是青山晚，落叶无声水自流。
隔浦行闻晚寺钟，断坡寂历对寒松。苍烟暮合孤城暗，破月微昏远岫重。宿翼飞投空自急，断蓬无计竟何从。新年又入应添岁，归把青铜怨暮冬。
袅袅东风雪外还，又催春色动溪山。百年莫作千年调，十日须谋一日閒。千丈归心诗卷里，一襟豪气酒杯间。醉鞭约住黄昏月，马首低悬玉半环。
五云雏凤下辽天，来作金鸾翰墨仙。诗酒偿残莺馆债，简书薰破鹿门禅。自怜岁月尘中老，尽揽溪山笔底传。短草疏林秋一幅，典刑人物记当年。
十年尘土鬓毛斑，杖屦还来踏故山。叶寄残红春尚在，云酣湿翠雨仍悭。不堪倚树追前事，更恐临溪见病颜。一日暂来千日去，何时倦鸟得真还。
杨柳日三眠。桃李争妍。千金谁许占芳年。买得闲愁无处著，却恨春偏。流水武陵源。梦引愁牵。东风归兴雁翩翩。试问西窗前夜月，几度先圆。
一生能见几元夕，况是东西南北人。残梦关河鳌禁月，旧游灯火马行春。岁华投老送多感，节物对愁争一新。自笑区区成底事，天涯流落泪沾巾。
堂上幽人睡正閒。门前声利聚为团。花香恼梦寻无处，诗句撩人写复难。空自叹，倩馀宽。惊乌三绕几时安。青山隔岸迎人笑，旧有盟言且莫寒。
勋业时时把镜看，却嫌秋水照衰颜。肘悬斗印惭分竹，行恐泥封促赐环。酒里光阴真可惜，客中怀抱若为宽。十觞一举君须醉，念我区区亦鲜欢。
飘飘天地一癯儒，问柳寻花未要扶。老去生涯三径在，向来意气一分无。尊前乍喜红潮颊，镜里那知雪满须。睡起北窗成独笑，人閒歧路足崎岖。
孰云我轻薄，石头如何唤作玉。孰云我是非，随邪逐恶又争得。古人终不事悠悠，一言道合死即休。岂不见大鹏点翼盖十洲，是何之物鸣啾啾。
莫风流。莫风流。风流后、有闲愁。花满南园月满楼。偏使我、忆欢游。我忆欢游无计奈，除却且醉金瓯。醉了醒来春复秋。我心事、几时休。
彼瑶者台，赫赫何人居。彼瑶者台，赫赫何人居。朝竞纷华，夕已为墟。鬼神害盈，乃丧厥家。昔为所羡，今可长吁。歌以言之，赫赫何人居。
泥滑滑，不可行。雨潇潇，日欲暝。劝君莫行君不听，猛虎山前啸一声。傍人见此心胆惊，而我为君双泪并。君兮君兮，待尔七尺之躯何太轻。
秋阴深处阁钟声，幽径人来鸟解迎。书访古台荒草合，珠明小沼夕阳晴。多红树新添醉，如此青山好隐名。游倦欲投萧寺宿，白云留我坐三更。
物生于东，城于西兮。有信有屈，物不齐兮。彼向而笑，嗔为迷兮。惟古有道，物不群兮。大东之西，孰我宾兮？我所思兮，西方之美人兮。
路尽湘江水，人行瘴雾间。昏昏西日度严关。天外一簪初见、岭南山。北雁连书断，新霜点鬓斑。此时休问几时还。准拟桂林佳处、过春残。
佳节多离恨，难逢笑口开。使君携客上层台。不用篱边凝望、白衣来。且看花经眼，休辞酒满杯。玉人低唱管弦催。归去琐窗无梦、月徘徊。
置酒临清夜，狂歌尽一欢。主人幽兴未渠阑。不负一天明月、卷帘看。影动黄金阙，光摇承露盘。君今双鬓未凋残。明岁玉堂兹夕、赏高寒。
谁谓岸无杞，条其长矣。谁谓杞无实，烂其皇矣。掇彼征矣，檐既盈矣。舍棘与蠹，造此宜酒。维此宜酒，我挹我注。我饮我助，以养我吁。
柳弱眠初醒，梅残舞尚痴。春阴将冷傍帘帷。又是东风和恨、向人归。乐事灯前记，愁肠酒后知。老来无计遣芳时。只有闲情随分、品花枝。
彼美芳树，朝荣夕萎。人生几何，驹隙如斯。日月忽忽愁杀人，老不复少，实劳我心。我心不可转，肯以浮言误。居易以俟命，奚忧谗与妒。
促织复促织，锦纹机上愁无力。长夜那堪络纬啼，思牵千里肠应直。皎皎庭前秋月白，月华偏照长城客。梦去不知能作云，坐来却恐身为石。
月出爱良夜，花开聚名园。几见花开定无雨，几见月出定无云。便使无云无雨花月天，谁能长艳复长圆。世间好景实无多，醉月迷花奈尔何。
此去明年还见。何似离情难遣。红泪如珠，偷弹多少，肯把东风换。未到三更犹是伴。且待阑干弄晚。奈鸟乱花喧，秋千立尽，目送残阳远。
别路山川远，离堂琴瑟赊。歌声灯影是谁家。笑我一春憔悴、数飞花。粉泪长沾袖，残香伴臂砂。怀人旅梦断天涯。无奈黄昏啼杀、后栖鸦。
絮飞花舞，红消香暗，楼外夕阳斜。庭院深深，帘栊悄悄，春去到谁家。梦回怕见梨花落，静掩绿窗纱。不管莺愁，任它蝶怨，闲坐读南华。
香烬帘间消白昼。门掩金铺兽。清盏荐黄花，连日霜晴，乍冷心先透。秋风病骨初吟后。似药香沾袖。人意不如花，篱外青山，也到秋来瘦。
客舍桃花开似雪，一树东风急。疏雨过峰来，马上黄昏，山上莺啼月。思乡无奈归心切，况是经年别。何处最销魂，白露横空，梦冷春衾热。
羽翼偏，不能飞。上留田。车轮单，安可驰。上留田。有弟有弟寒且饥。上留田。为其兄者知不知。上留田。父母既没鞠者为谁。上留田。
春事匆匆。花慵柳困，雨横风狂。寄语诗人，须烧银烛，与照红妆。休言桃李河阳。但过眼、难寻色香。只有今宵，更无明日，且缓飞觞。
烟柳凄迷夕照沈。离思难禁。无根风絮苦商参。歧路外、两分心。促春相见残春别，新怅望、更从今。竹鸡啼处瘴云深。且休向、梦中寻。
红药东风。绿阴疏雨，何处鸣鸠。门掩残春，帘垂清昼，人倚高楼。绵绵不断离愁。似芳草、萋萋遍洲。天若有情，月如无恨，水亦西流。
日残春暮。年年抛恨，在花间住。一阵东风，梨花如雪，桃花如雨。教人没个商量，容易把、韶光放去。只恐来时，殷勤问我，春归何处。
应难久辞秩，暂寄君阳隐。已见县名花，会逢闱是粉。本自寻人至，宁因看竹引。身关白云多，门占春山尽。最赏无事心，篱边钓溪近。
玉壶买春，赏雨茆屋。坐中佳士，左右修竹。白云初晴，幽鸟相逐。眠琴绿阴，上有飞瀑。落花无言，人淡如菊。书之岁华，其曰可读。
村中少宾客，柴门多不开。忽闻车马至，云是故人来。况值风雨夕，愁心正悠哉。愿君且同宿，尽此手中杯。人生开口笑，百年都几回。
美人与我别，留镜在匣中。自从花颜去，秋水无芙蓉。经年不开匣，红埃覆青铜。今朝一拂拭，自照憔悴容。照罢重惆怅，背有双盘龙。
予因诣金母，飞盖超西极。遂入素中天，停轮太濛侧。若华拂流影，不使白日匿。倾曦复亭午，六合无暝色。道化随感迁，此理谁能测。
霜露再相换，游人犹未归。岁新月改色，客久线断衣。有鹤冰在翅，竟久力难飞。千家旧素沼，昨日生绿辉。春色若可借，为君步芳菲。
飞鸟不到处，僧房终南巅。龙在水长碧，雨开山更鲜。步出白日上，坐依清溪边。地寒松桂短，石险道路偏。晚磬送归客，数声落遥天。
今宵冬律尽，来朝丽景新。花馀凝地雪，条含煖吹分。绶吐芽犹嫩，冰□已镂津。薄红梅色冷，浅绿柳轻春。送迎交两节，暄寒变一辰。
故人送我出阳关。无计锁雕鞍。今古别离难。兀谁画、蛾眉远山。一尊别酒，一声杜宇，寂寞又春残。明月小楼间。第一夜、相思泪弹。
秋晚方北征，朔风撼平地。差迟百计非，留滞岂天意？十日九不前，半月始千里。功名要多艰，正患得之易。少折轻疾心，进德良在是。
我饮本不多，兴至不可无。但恨无美酒，旋买山中壶。山中近村味，山外多浇渝。饮灰令人病，饮败令人愚。寄言好饮人，慎无以名沽。
过懒愧前垢，晨起亦已勤。开门扫积叶，苔色一何新。不知何夕雨，馀湿未生尘。初日照修竹，青山可怜人。俯仰衡门下，谁知此意真。
春柳黄如鹅，春风扬绿波。美人在何许，忽若阻山阿。攀条弄白日，常恐岁蹉跎。怀思郁不舒，佳期将奈何。良辰难骤得，临风空浩歌。
我有山中屋，与云相伴之。云去何所去？云归何所归？云静我心住，云动我意飞。一动与一静，阴阳互根依。是为古心法，我儒不能非。
春容不再芳，春华不再扬。我欲倩游丝，花前系春阳。春阳不可系，游丝徒尔长。飞来双蛱蝶，缀我罗衣裳。顿足起与舞，上下随春狂。
里中有一士，爱客情亦至。平生不解饮，而独容我醉。我亦高其风，往还日几次。尔汝且两忘，何知外物贵。尚惧数见疏，澹中自多味。
徂彼西土。爰居其野。虎豹为群。于鹊与处。嘉命不迁。我惟帝女。彼何世民。又将去予。吹笙鼓簧。中心翱翔。世民之子。惟天之望。
思鸟聚寒芦，苍云轸暮色。夜雪合且离，晓风惊复息。婵娟入绮窗，徘徊鹜情极。弱挂不胜枝，轻飞屡低翼。玉山聊可望，瑶池岂难即。
勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。
朝光照皎皎，夕漏转骎骎。昼花斜色去，夜树有轻阴。并能兴眼入，俱持动惑心。息形影方止，逐物虑恒侵。若悟假名浅，方知实相深。
松楸不扫洒，吾甚思江东。七闽在其南，云间无去鸿。关山共明月，何时一尊同。小游忘年友，努力翰墨中。铸金作龙渊，世岂无国工。
茅檐秘秀色，从古叹不遭。游子去未返，徒使寸心劳。朝叹江海深，夜视星斗高。归期约春风，今已木叶凋。一日两回来，看取门前潮。
有客徵清赏，携筇上翠微。雨差肥水面，春恰染山衣。破绿苔迎屐，藏寒竹拥扉。云融开别浦，天净见孤飞。语响留舟壑，杯光艳落晖。
自吾友若人，叹息恨不早。相逢未出语，已足慰怀抱。寒窗逾浃旬，百虑略倾倒。霜晴不留客，别语讵能好。不尽此时情，梅边试深讨。
日出东南隅，照见城西途。出门履冰去，荆棘残人裾。洛阳繁华陌，车马寻芳客。欲往从之游，青松淡无色。安得邻松心，投君千岁阴。
我不如陶生，世事缠绵之。云何得一适，亦有如生时。寸田无荆棘，佳处正在兹。纵心与事往，所遇无复疑。偶得酒中趣，空杯亦常持。
路转青山曲，地暖留青春。昔闻千树桃，香艳红氤氲。游子想神仙，花下啼鸟驯。于今空蔓草，况复种桃人。唯应坞中月，清光无故新。
形微意良苦，前身葬长鲸。天高不可诉，宿愤何时平。欲填东海深，能使西山倾。山倾海乃深，日夜空悲鸣。情知力不任，誓将毕此生。
秋高气弥清，岁晏天雨霜。繁枝各病绿，况乃枝上香。向来不胜春，渺在无何乡。乐极定自悲，谁欤此更张。春秋无终穷，荣落殊未央。
日落红练净，山近空翠滴。争枝鸟未栖，闭户人先息。孤坐明月中，寒光入胸臆。衣润毛骨冷，万劫尘土涤。谁知茅檐下，我独对姑射。
幽思春云乱，拟向琴中说。徽寒锦荐高，未鼓弦中绝。尚有无弦韵，或可奏明月。阶前望冰轮，去去不停辙。薄命如妾何，秋风河汉阔。
晓莺声脆雨花乾。倦枕梦初残。衣渍香留，窗深纸暗，把镜近檐看。断云压损溪桥柳，花径雪阑斑。深倚屏根，闲敲诗字，酒醒倍春寒。
一江风月同君住。了不知秋去。赏心亭下，过帆如马，堕枫如雨。相将莫问，兴亡旧事，举离觞谁诉。垂杨指点，但归来、有温柔佳处。
斋居忽若遗，不识身与境。颇疑酣中似，奈尔辄复醒。东坡自云然，挈世一裘领。是事吾有师，安敢囊出颖。指穷火已传，岂待得薪炳。
夕梦多梦之，觉来遂成忆。忆子生平时，事往无一得。信若此梦寐，岂不见颜色。复存来告言，言虚音匪默。是觉曷为真，觉梦可以惑。
上清三十六，院阁皆幽清。漱齿泉新汲，晞发日始升。自除烧墨灶，昼夕诵黄庭。所得异畴昔，出山畏逢迎。同当知非年，寄诗聊写情。
终日相与居，岂知相得欢。出门一分袂，乃觉携手难。西风过浮云，急雨生早寒。清秋令人悲，兹游何当还。岁月游将晚，念君尚加餐。
渊明酒不足，种秫犹可得。无秫酒须求，时人嘲我惑。宁当且醉酣，慎勿疑通塞。但憎独醒人，岂有禁酒国。酩酊忘对言，满引常默默。
人生身后名，孰得还孰失。岂若一杯酒，聊复得永日。如何杜陵老，感难百忧集。不饮孰忘忧，饮多或生疾。惟其疾之忧，已矣两相直。
一室不可扫，阴晴两非宜。朝蝇污简编，暮蚊入裳衣。尔来三日雨，门有一尺泥。所喜庭户间，新凉洗馀曦。贫贱无造请，闭关良不痴。
东风不世情，幽谷渠亦至。谁分玄都种，为我作春事。朝来花气暖，诗眼先自醉。祇愁贪结子，零落烟雨际。闻今新蹊成，有酒且频置。
风露飒秋色，东篱菊有英。泛此忘忧物，宽我羁旅情。故人饷佳酝，樽空还自倾。云外鸿雁度，堂中蟋蟀鸣。忽忽岁将暮，聊复乐此生。
风霜已摇落，天气犹清和。聊持一樽酒，自饮还自歌。朝心愁不开，暮发白已多。朱颜与绿鬓，飒若霜萎荷。流年不我与，不饮如老何。
偶为池上游，入郭天尚早。香尘入晚雾，柳色映驰道。我马亦未疲，归路贪月好。还舍了无事，百念纷未扫。近店酒可沽，重当为君讨。
秋夜虽渐永，未抵客愁长。秋月虽巳圆，不照寸心方。将心贮此愁，莫作万斛量。为月怜此夜，谁共千里光。空令还家梦，欲趁征鸿翔。
朝行江水边，莫行江水边。乍与江水别，江水复在前。江水胜人心，相随何缠绵。相随何缠绵，幸勿鸣悲煎。我悲为我弟，君悲亦胡然。
清溪直村坞，修竹带邻曲。花明户未开，风暖睡初足。道侣两三人，开尊傍棋局。永夜杂笑言，留宾方灭烛。柝响间疏钟，群乌啼朝旭。
相别无一语，相见无一言。如何忘形者，远情复相牵。我持江上风，遗公吹法筵。公以竹间月，照我调素弦。风比锦绣段，月比青琅玕。
虚亭青山下，水木自生阴。微雨朝来过，开轩见远岑。悠然酌春酒，醉后时复吟。鸟鸣阶前树，花落窗间琴。迢迢望白云，来往一何心。
蔼蔼山川曲，朝曦散秋光。草露尚未晞，岭树变微霜。白云满长谷，此中多深藏。遵养共时晦，灭景不可望。扰扰倦行役，拙诚难可将。
君本青云姿，结束游两都。彩笔何翩翩，一见倾其徒。文雄命自蹇，十年困为儒。岂无凌云气，不与狗盗俱。勖哉慎所投，袖中有明珠。
群动日扰扰，何由止嚣烦。我心一以静，庶或澄其源。天高四山寂，日落孤云骞。至理无不在，朝市同丘园。君应领斯妙，吾亦忘吾言。
少年不见值，晚合便成离。以我绝弦际，逢君纳履时。初听有心磬，旋展无声诗。云雾勿轻堕，风流犹在兹。还闻金鳌背，差堪笙鹤期。
云飞本无意，鹤鸣复何心。危登复长啸，我亦开吾襟。云哉承我御，鹤也起我吟。兴至不自知，天地高且深。俯仰八极中，悠悠怀古今。
斋居夜岑寂，万籁声已沉。怀人耿不寐，幽思盈素襟。此情孰能写，试理膝上琴。谁知一曲音，遽有千里心。何当归去来，同和山中吟。
睡起日当楼，微风生帘幕。远树鸣乳鸠，虚庭下驯雀。人閒境亦静，事省心不恶。弹琴展素书，聊以寻吾乐。贤哉陋巷人，生平所愿学。
微月照高林，肃肃秋气深。曳履下庭除，凉风吹素襟。膏沐为谁施，引领怀德音。居欢结叶佩，在戚拥虚衾。眷兹兰蕙质，独抱松柏心。
叹息复何言，为别已在兹。对酒不能酣，抚缨立路歧。河清难再俟，白日忽西驰。感君意气多，期我岁寒知。愿言终努力，长歌怀此辞。
世人怀往古，古道今不足。我于世界中，皇虞满吾目。兄醉弟便扶，夫死妻仍哭。鸟飞鱼自沉，花红柳还绿。终古有常然，人情自反覆。
庭前芍药朵，开向牡丹傍。本以容华妒，翻令先后芳。日临霞绚彩，风动露凝香。绝艳既移目，新爱亦煎肠。荣落一如此，何须情恨伤。
欲作百韵诗，乞翁百竿竹。翁笔富潇湘，子孙常万簇。怜余若夏蝉，徒令悲林木。翻展竹图看，生云幻心曲。余诗久未成，愿惠琅玕玉。
顿网不招龙，振网不招凤。二灵失几先，将与蚁鹜弄。神物贵卷舒，缩潜固其用。千仞既飘飘，九渊或可共。非古观化人，孰能洗心从。
斯晨斯夕，向谷舒情。何石堪语，有松自鸣。玄霜独抱，景风是迎。山泉竞落，海潮罢行。我闻其远，潜真遗荣。悠悠人世，孰求此声。
懒云殢残暑，积雨颦山眉。花流气贯午，篁戛风参差。桥回薄虹态，槛转明烟姿。宴赏良不厌，欢会清无疲。茗战淡成醉，幽玄古与期。
云生必在山，风吹云不住。鸟栖必在林，枝摇鸟亦去。人生云与鸟，安得长相聚。汝去我尚留，我愧不如汝。去留匪自繇，感此泪如注。
我家一何远，僻在东南隅。那因升斗禄，涉此万里途。双鬓日以变，尘虑空驰驱。感此时节换，景短心有馀。谁云都城北，大隐如山居。
端居澹无营，穷巷守环堵。食罢何所为，临池听疏雨。秋风入庭树，柯叶已非故。人生无百年，玄发忽改素。有酒且作乐，勿为浮名误。
鱼以水为命，僧与山相依。山无僧不灵，僧非山何归。谁谓是孤云，是天皆可飞。若云是孤鹤，决当择所栖。慎哉山与僧，幸勿轻相离。
侵晨理孤棹，山居将避喧。好风忽南来，吹我乌帽偏。宿鹭未移渚，落月犹在山。候门两稚子，问我何时还。高山与流水，此意向谁言。
白云何飘飘，覆彼白下门。游子限江郭，登望穷朝昏。孰云三品崇，能报罔极恩。休光烛遐土，膏泽被元元。庶以立脩誉，永播乾与坤。
朝逢远游子，车马一何闲。问君安所之，道路方独难。人情恶特立，世态好缠绵。一身欲谁从，多门易生怨。行行保子驱，岁暮当来旋。
素履屏外欲，栖栖向故园。泛览古载籍，试参元化根。既逃齿牙滑，得失俱忘言。好雨溪上至，高槐禽语喧。兹时畅神虑，山光满前轩。
危桥临清流，水影逗寒石。上有千仞松，年深翳萝薜。杖策谐幽寻，吟啸终日夕。心与寒流清，迹比浮云寂。即此澹忘归，香风满巾舄。
猗灵乎虎，无争幽人之所。虎也不争，夫何世之情，不如彼虎之灵。吁仁乎蛇，无嗔居士之家。蛇也不嗔，夫何世之人，不如彼蛇之仁。
踏雪访梅花，雪断溪头路。但闻水流声，不见花开处。主人本林逋，邀我林下步。竹篱茅舍边，梅花开满树。安得移家来，同君花里住。
愁是秋所成，经春偏愈剧。耿耿有物存，驱之寡奇策。虽或听流泉，泉声更凄激。思欲凌风翔，而不生羽翼。庶几学神仙，聊用展胸臆。
前山复后山，莽莽山头月。古人复今人，累累山下客。朔风当马嘶，征车夜中发。星河落人面，冰雪棱马骨。壁立上苍苍，鸡鸣关塞白。
驱车城东隅，访我幽人居。忆昔共君话，胜读十年书。别来未两月，相见讶清癯。君病身未健，我学愧多疏。仰视日移晷，清谈良足娱。
锡魄动秋光，淡淡云轻护。夜静独凭栏，徘徊时坦步。清露湿罗衣，商飙来远树。河汉碧迢迢，微茫星斗布。丛桂影婆娑，广寒疑有路。
秋风凄以肃，能令百草死。奈何摇落中，独解吹愁起。登高眺川原，据案屏书史。出愁入亦愁，郁郁忽如此。未知愁所生，安识愁所止。
群峰峙日脚，似云不似山。西风吹不变，始知山意閒。灵异召真喜，如逢故人欢。骋目代登足，浮云偕往还。无计促飞马，翻恨山难攀。
一点幽怀难写。深夜。窗烛背人红。三更残梦雁声中。相见总朦胧。冷月黄花篱落。萧索。一别两重阳。故园对酒也凄凉。何况是他乡。
细浪鳞生碧，余霞雁带红。宵来明月晓来风。都与澹烟疏柳趁秋浓。水远微闻笛，山深暗度钟。危栏望断起重重。山驿水邮长短一般同。
晓凉翠阁礼慈云。梵诵熟灵文。芳世老青春。恁辜负、蔷薇小园。无边画意，可能写得，流水古花源。市隐谢尘氛。只心上、经香暗闻。
兰若初鸣钟，三杵辄小止。忽催东方白，百馀犹未已。来日行自来，尔意岂难俟。牛鸣著盎中，宫声颇盈耳。繁霜被屋瓦，欠伸我欲起。
情向愁时重，缘从想处深。几年遥许是同心。何事一回相见一沈吟。帷薄防灯映，衣轻怯露侵。新来消息更沈沈。不信梦中啼笑也难寻。
梅花浑似真真面，留我倚阑干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。
南山高，高入云。中有隐者操斧斤。上方伐木下界闻。声可闻，人不可即。自上求之雾湿我衣，自下从之涧阻我舄。县厓如天劳我力。
君不见云间月，暂盈还复缺。君不见林下风，声远意难穷。亲故平生欲聚散，欢娱未尽尊酒空。自叹青青陵上柏，岁寒能与几人同。
一弯初月临鸾镜。云鬓凤钗慵不整。珠帘静。重楼迥。惆怅落花风不定。绿烟低柳径。何处辘轳金井。昨夜更阑酒醒。春愁胜却病。
返照斜明双塔，乱山回绕孤城。年来风物似升平。人说三王善政。世事正宜静待，田园好去躬耕。云闲归鸟有遗声。唤起投林高兴。
月皎皎兮寒风作，猿啾啾兮怨鸣鹤。常恐秋遂为冬兮群物以萧索，援鸣琴兮忽不乐。忽不乐兮思吾土，归来兮山中之人不可以无父。
雁带新霜几多愁。和月落沧洲。桂花如许，菊花如许，怎不悲秋。江山例合闲人管，也白几分头。去年曾此，今年曾此，烟雨孤舟。
于忽乎，不可以为，其又奚为。谓鸡斯飞，谁得而羁。谓豕斯突，何取于缚。是皆以食而得之，吾方饥而噫。鸡兮豕兮，死以是兮。
渺渺风吹月上，濛濛雾挟霜回。百年心事老相催。人在夕阳落外。有梦常嫌去远，无书可恨来迟。一杯浊酒两篇诗。小槛黄花共醉。
堂下水浮新绿，门前树长交枝。晚凉快写一篇诗。不说人间忧喜。身老心闲益壮，形臞道胜还肥。软轮加璧未应迟。莫道前非今是。
人我众生寿者，宁分彼此高低。法身通照没吾伊。念念体分同异。见是何曾是是，闻非未必非非。往来诸用不相知。生死谁能碍你。
问讯湖边春色，重来又是三年。东风吹我过湖船，杨柳丝丝拂面。世路如今已惯，此心到处悠然。寒光亭下水如天，飞起沙鸥一片。
脸如花，花不笑。双脸胜花能笑。肌似玉，玉非温。肌温胜玉温。既相逢，情不重。何似当初休共。情既重，却分飞。争如不见伊。
欲论心，先掩泪，零落去年风味。闲卧处，不言时，愁多只自知。到情深，俱是怨，惟有梦中相见。犹似旧，奈人禁，偎人说寸心。
玉箫闲，清韵咽。人倚画阑愁绝。云恼月，月羞云。半溪梅影昏。恨春风，萧散后。夜夜数残更漏。情悄悄，思依依。天寒一雁飞。
三月春云暮，韶华似酒浓。莺啼杨柳雨，蝶弄海棠风。若作境会，过山寻蚁迹，不作境会，度水觅鱼踪。故国归路远，日暮泣途穷。
怪此花枝怨泣，托君诗句名通。凭将草木记吴风。继取相如云梦。点笔袖沾醉墨，谤花面有惭红。知君却是为情秾。怕见此花撩动。
三叠曲，四愁诗。心事少人知。西风未老燕迟归。巢冷半乾泥。流红句，回文字。除燕知，谁能记。一声恰到画楼西。云压小鸿低。
一盏残灯明灭，半窗澹月朦胧。为云为雨几时同。相见何曾有梦。人去云山迢递，情分河汉西东。要知悲问总成空。害尽相思何用。
彼有物兮不可以取。我有心兮不可以语。不可以语兮安可以处。荆蛮渺兮何许。逝将徂兮终我攸宇。吁嗟乎，苟获我心兮孰非我所。
暮夜金，光陆离。故人心，君不知。金经百炼不爽毫与釐，故人之心良似之。还君金，君往矣。但愿君为清白吏，绝胜千金报知己。
燕子不归绣户，画帘空锁斜阳。春风吹梦到池塘。芳草对人惆怅。杨柳挂愁百尺，杜鹃啼泪千行。晚来特地倚纱窗。为问落花无恙。
玉京人去秋萧索。愁眉敛翠春烟薄。倚兰桡，捲珠箔。前事岂堪重想着。酒醒情怀恶。灯背小窗高阁。离魂何处飘泊。柳阴烟漠漠。
槛外青苍山在，门前清浅溪流。仙人相与晚同舟。佳梦从来难又。碧水今名方顺，白云兼复温柔。更从何处觅菟裘。莫待生涯粗就。
日暖风和春草生，何处不伤情。前朝上巳，昨宵寒食，今日清明。断肠往事何堪说，回首百无凭。斜阳无影，落花无力，飞絮无声。
春风曾不管盈盈。江上客愁生。天寒袖薄，夜长霜重，立尽兰更。翠禽枝底销魂语，幽梦碎春声。梅边笛送，佩环归也，消息层城。
相逢迟，相印久。摇曳万丝金流。千结里，系双心。甚时偎凤衾。眉妩月。肤凝雪。何似梨花愁绝。灯影下，枕钗横。梦回天半明。
千古大江东去，辽天孤鹤归来。英雄竖子总蒿莱。算有青山犹在。只合衔杯乐圣，不然绣佛长斋。此心入世已成灰。那管桑田沧海。
何所独无芳草，偶然来踏平芜。与君三载读离骚。已尽向人怀抱。蝶老应忘春矣，蝉高解报秋无。日斜风悄小园孤。且住不如归好。
乘舟兮河水浊且深。我同舟兮誓与尔同沈。母有命兮谏不我听。示旌以盗兮我先以旌。卫有国兮国在兄。杀兄及我兮我不如无生。
年年团扇怨秋风。愁绝宝杯空。山下卧龙丰度，台前戏马英雄。而今休矣，花残人似，人老花同。莫怪东篱韵减，只今丹桂香浓。
小桃花动著枝浓。移得伴衰翁。多谢天公怜我，一时染就轻红。春光犹在，花枝未老，莫放尊空。休倚半岩烟树，能消几度东风。
青嶂绕，翠堤斜。晴绮散馀霞。一湖春水碧无瑕。可惜画船遮。燕交飞，莺对语。风软香尘凝路。一年春事又杨花。诗酒□韶华。
梅谢粉，柳拖金，香满旧园林。养花天气半晴阴，花好却愁深。花无数，愁无数，花好却愁春去。戴花持酒祝东风，千万莫匆匆。
雕车南陌碾香尘。一梦尚如新。回首旧游何在，柳烟花雾迷春。如今霜鬓，愁停短棹，懒傍清尊。二十四桥风月，寻思只有消魂。
夜初长，灯欲尽，深院漏声迟。轻寒漠漠逗罗衣。正是雁归时。梦成烟，愁著絮。怕听啼蛩如雨。画栏凭倦玉绳低。凉月下楼西。
莺掷柳，燕衔花。撩乱到山家。狂歌乌帽任欹斜。把酒听琵琶。酒多少。愁多少。酒醒才知春老。对花举酒向东皇，春去为谁忙。
美人在时花满堂，美人去后空馀床。床中绣被卷不寝，至今三载犹闻香。香亦竟不灭，人亦竟不来。相思黄叶落，白露点青苔。
投玄急。投玄做个聪明客。聪明客。静清心月，不教云隔。死生生死无人测。效予入道能超溺。能超溺。虎蟠龙绕，性停命息。
秋萧索。秋来不奈情怀恶。情怀恶。西风一曲，醉乡寥廓。宫声自与商声约。珠喉玉管都忘却。都忘却。行云不散，月高山阁。
秋夜长，今日何日此何乡？流萤在砌苔在墙，明星满天月照床。东西南北路渺茫，车何为乎水中央？秋夜长，今日何日此何乡？
谁染深红酥缀来。意浓含笑美颜开。误认浣溪人饮罢，上香腮。辨杏疑桃称好句，名园色异占多才。折得一枝斜插鬓，坠金钗。
几年闲作园林主。未向梅花著语。雪后又开半树。风递幽香去。断魂不为花间女。枝上青禽□诉。我是西湖处士。长恨芳时误。
月下风前花畔。此情不浅。欲留风月守花枝，却不道、而今远。樯外鹭飞沙晚。烟斜雨短。青山祗管一重重，向东下、遮人眼。
寒阴漠漠夜来霜。阶庭风叶黄。归鸦数点带斜阳。谁家砧杵忙。灯弄幌，月侵廊。熏笼添宝香。小屏低枕怯更长。和云入醉乡。
秋萧索。别来先自情怀恶。情怀恶。日斜庭院，月明帘幕。轻离却似于人薄。而今休更思量著。思量著。肝肠空断，水云辽邈。
马蹄西路赏春妍。重来十五年。好山如带水如环。红楼罨画闲。人易老，景如前。停杯俯逝川。归舟回首望云烟。秦人隔洞天。
一夜雨声连晓。青灯相照。旧时情绪此时心，花不见、人空老。可惜春光闲了。阴多晴少。江南江北水连云，问何处、寻芳草。
画桥流水飞花舞。柳外斜风细雨。红瘦绿肥春暮。肠断桃源路。欢随仙子乘鸾去。镂月裁云何处。唯有病和愁绪。肯伴刘郎住。
秋风主远思，令我上高台。花木将零落，云雨旧山来。世间何事有情疏，南雁藏宾万里馀。去有其声为谁去，来有其声为谁来。
寒来暑往几时休。光阴逐水流。浮云身世两悠悠。何劳身外求。天上月，水边楼。须将一醉酬。陶然无喜亦无忧。人生且自由。
孤鸿遥下夕阳寒。秋清怀抱宽。篱根香满菊金团。客中邀客看。呼浊酒，共清欢。五弦随意弹。西窗仍见好溪山。几年谁倚栏。
风凄凄。井阑络纬惊秋啼。惊秋啼。凉侵好梦，月正楼西。卷帘望月知心谁。关河空隔长相思。长相思。碧云暮合，有美人兮。
人道有情须有梦，无梦岂无情。夜夜相思直到明。有梦怎生成。伊若忽然来梦里，邻笛又还惊。笛里声声不忍听。浑是断肠声。
东风歇。香尘满院花如雪。花如雪。看看又是，黄昏时节。无言独自添香鸭。相思情绪无人说。无人说。照人只有，西楼斜月。
刘郎何日是来时。无心云胜伊。行云犹解傍山飞。郎行去不归。强匀画，又芳菲。春深轻薄衣。桃花无语伴相思。阴阴月上时。
莺愁燕苦春归去。寂寂花飘红雨。碧草绿杨歧路。况是长亭暮。少年行客情难诉。泣对东风无语。目断两三烟树。翠隔江淹浦。
香罗薄。带围宽尽无人觉。无人觉。东风日暮，一帘花落。西园空锁秋千索。帘垂帘卷闲池阁。闲池阁。黄昏香火，画楼吹角。
歌彻郎君秋草，别恨远山眉小。无情莫把多情恼，第一归来须早。红尘自古长安道，故人少。相思不比相逢好，此别朱颜应老。
三月时。杨花飞尽无花飞。无花飞。不教春去，争得春归。高楼望断黄金羁。绿窗眉黛伤新离。伤新离。好将别后，长做归时。
木采采兮交荫，灵飞来兮随鹤。月欲去兮仍西，风吹花兮未落。花未落兮犹春，酒依依兮如昨。王与谢兮让余，蓬莱游兮堪乐。
秋萧索。梧桐落尽西风恶。西风恶。数声新雁，数声残角。离愁不管人飘泊。年年孤负黄花约。黄花约。几重庭院，几重帘幕。
烹茶留客驻金鞍。月斜窗外山。别郎容易见郎难。有人思远山。归去后，忆前欢。画屏金博山。一杯春露莫留残。与郎扶玉山。
风飘万点落花飞。残红枝上稀。平芜叶上淡烟迷。那堪春鸟啼。风细细，日迟迟。轻纱叠雪衣。多情多病懒追随。玉人应恨伊。
扁舟撑月转江湖。烟水湛金铺。篷底晓凉歌罢，肌肤冰雪初扶。诗人自是风尘表，佳处句能摹。属玉一双飞去，荷花香动菰蒲。
江上青山无数。绿阴深处。夕阳犹在系扁舟，为佳景、留人住。已办一蓑归去。江南烟雨。有情鸥鹭莫惊飞，便相约、长为侣。
渺渺山上山，隐隐树边树。鸡犬不闻声，居人在何处。扁舟载酒来相寻，古木苍苔一径深。白云不飞青山舞，谁悟荆生点笔心。
小院无人帘半卷，独自倚阑时。宽尽春来金缕衣。憔悴有谁知。玉人近日书来少，应是怨来迟。梦里长安早晚归。和泪立斜晖。
朝共白云行，暮共白云归。眠时云亦眠，以云为寝衣。白云白云常在身，有时忽共白云分。君看天外逍遥物，便是山翁身上云。
美人在时花满堂，美人去后留空床。床上绣衾闲不寝，至今三载犹馀香。香亦竟不灭，人亦竟不来。相思复相忆，白露湿苍苔。
翠竹含风袅袅，青山照水重重。窗户无人半掩，一龛香雾空濛。偶与白云共出，忽随倦鸟俱还。明日重寻旧路，桃花流水空山。
昨夜微风细雨，今朝薄霁轻寒。檐外一声啼鸟，报知花柳平安。春是人间过客，花随春不多时。人比花尤易老，那堪终日相思。
莫谓湖山景，寻常总一般。欲穷清胜处，须向雪中看。乘兴寻幽不怕寒，喜将山水雪中看。等闲哦出西湖句，自有清新上笔端。
绿树无多雨过，青山一半云遮。断岸野桥春水，闭门茆屋谁家。晞发松风萧爽，濯缨溪水清寒。著我舂容石上，凭谁游戏毫端。
三径归来秋早。门外金铺谁扫。东篱不种闲花草。恼乱西风未了。霜华侵鬓渊明老。南山晓。啼红怨绿骎骎少。自采落英黄小。
愁云歇雨，净洗一奁秋霁。枝上鹊、欲栖还起。曲阑人独倚。持杯酌月，月未醉、笑人先醉。忘醉倚、木犀花睡。满衣花影碎。
东风解手即天涯。曲曲青山不可遮。如此苍茫君莫怪，是归家。阊阖相迎悲最苦，英雄知道鬓先华。更欲徘徊春尚肯，已无花。
院静槐阴似水，雨馀蝉语先秋。熟残梅子无人打，金弹满红沟。又送行人归去，谁怜倦客淹留。画船旗鼓江南岸，人倚夕阳楼。
长安陌。当时我亦舟中客。舟中客。看花轻帽，被风吹侧。少年情味中年得。捻之非梦春衫窄。春衫窄。斜阳飞絮，忽然无迹。
碧水东流载绿杨，画楼扶醉自潇湘。待月千年凭悼处，总苍茫。无意无心须借酒，有愁有泪必言狂。呜咽长歌如此夜，苦清商。
十载流离咽苦辛。晚来闻道愧精醇。真见九州大裘覆，泯冤亲。人日才过还谷日，浮云渐净剩闲云。一枕晴窗贪暖睡，散余醺。
结楼黄山曲，不碍黄山云。山云吹作雨，漠漠复纷纷。纷纷漠漠春何有，洗出梨花隔垂柳。花开花落郎未归，楼上美人相忆否？
湖上秋容淡如拭，有人时卧林间石。石边有路通醉乡，梦邪真邪人不识。人有托，物无情。石可醉，亦可醒，一声何处沧浪清。
一春归思羡冥鸿，青山在眼中。无端秋色又丹枫，沧洲路未通。搔白首，望长空，徘徊意万重。持杯看尔去匆匆，心随江水东。
千峰流云送鸣雨，万壑长风战高树。拥盖山人何处归，林深野寒日将暮。日将暮，行路苦。天地阴阳倏忽殊，山人慎勿轻出户。
愁云残雪满燕关。深闺频倚栏。镜中谁与画春山。啼痕损玉颜。憎画舸，怨雕鞍。郎行何日还。湘江千古泪潺潺。谁留竹上斑。
鼎三兮，卧龙起。表两陈，卧龙死。老龙跃，方未遐。少龙变，乃为蛇。卧龙嘘，已成云。云不雨，天昏昏。万古恨，臣无君。
将进酒，发浩歌。人生各有欲，随分得天和。驷马带倾覆，忧患恒苦多。光阴总付忙里过，花月笑人当奈何。劝君但醉金叵罗。
空山亦自花，花落倍堪嗟。春风何太迷，不忍春光天一涯。花知春欲去，春亦不能为花虑。一片从风一片留，留向空山有春处。
手中簧冷为君煖，嚼徵含商清且远。鹤来凤下行云卷，流水潺湲情不断。乌啼城上铜龙转，西方月明低款款，行乐不遑秋夜短。
五里复十里一，日不见心萦纡。何况千里别十，年五年不得书。君如天上云我，如水中泥云在。青霄泥在水相，思千里不相知。
朝呼晴，暮呼雨。晴即相求雨相离，相求何喜离何怒。离合如关喜怒中，青天长愿日轮红。不见鸳鸯河水上，一生交颈无惆怅。
白发不早来，早来人莫哀。黄金不早散，早散人莫叹。黄金不散散者多，白发不来愁奈何。莫将黄金待白发，白发不生泉下客。
墨宜黑，不可白。粉宜白，不可黑。粉而白，墨而黑。物之则，墨而白。粉而黑，反而忒。人而灵，岂无则。人而忒，斯大惑。
高阁寒江独眺，长天征雁孤飞。故人千里难见，客子三冬未归。一见楼前雪色，因思溪上梅花。沧海怜余作客，何时共尔餐霞。
东家西家看竹，南寺北寺题诗。欲问出门高兴，山中猿鹤幽期。晚笔青山剩语，春沙白鹭馀杯。两岸落花芳草，满船明月归来。
吴中女儿绝可怜，裁得春衫称少年。身未嫁夫无处著，至今留在母床边。二八吴女儿，画桨摇春煖。贪看双鸳鸯，采菱归日晚。
相饯出城西，攀折长亭柳。别意不可言，饮此一杯酒。广陵潮送木兰舟，黄河五月如清秋。试听鹧鸪无远近，关山明月好回头。
桃花开，春风来。杨柳暮，春风去。春风来去年复年，杨柳桃花总如故。与君离别三千里，鸿雁不来锦鳞死，思君祇似东流水。
东风急。雨声才止西风接。西风接。吹将泪点，隔窗同滴。梦中问讯春消息。依稀听得凋零极。凋零极。觉来无语，又成凄咽。
东君恶。好花未足风先落。风先落。啼猿两岸，峡云飘泊。问天搔首天疑错。无端玉树尘埋却。尘埋却。诸公皆在，斯人不作。
情萧索，啼鸦过尽春寒作。春寒作，春城十里，月明吹角。哀音一片伤凄绝，黄昏更觉东风恶。东风恶，深深庭院，重重帘幕。
秋千深处是谁家。红楼垂柳遮。一帘香雨锁秋花。虚堂闻落钗。凝望处，驻香车。愁思绕窗纱。写他闲恨入琵琶。惊飞鹳影斜。
条风处处放新枝。行行春日迟。闲看芳草影参差。莺花争艳时。杨柳岸，画船齐。相思忆画眉。那禁对对鸟飞归。风光只自知。
眉共远山争秀。可怜长皱。莫将清泪湿花枝，怕花也、和人瘦。萧瑟秋风望久。郎书无有。欲知日日倚栏愁，但问取、楼前柳。
夜窗书眼怯开帷。镫花收焰时。五更寒月不相随。上廊林影迟。青史事，碧山栖。蹉跎双鬓丝。十年心事入支颐。雁声将梦飞。
美人消息隔重关，川途弯复弯。沉沉空翠厌征鞍，马前山复山。浓泼黛，缓拖鬟，当年看复看。只馀眉样在人间，相逢艰复艰。
伤离别。陌头杨柳年年折。年年折。何消屈指，初交时节。北风夜吹城南缺。枕衾相对人悲咽。人悲咽。一身如寄，梦阑成铁。
中年枉写牢愁赋。没个知音谁语。望断江南烟树。缥缈人何处。天涯独自伤情绪。满目乱山无数。红叶莫随风舞。倩寄新诗去。
湖阑离宴夕阳时，风高蝉掩嘶。座中狂客是蛾眉，歌残杨柳枝。山历历、水依依，都来供梦思。新亭涕泪更谁挥，相逢愁鬓丝。
七分水色二分灯，一分微月明。橹枝伊轧夜禽惊，风来秋暗生。听坠露，坐流萤。幽花眠未醒。淡云来往月无声，心平潮也平。
天涯远。韶华大好休轻遣。休轻遣。别时容易，几时重见。香浓花腻金尊浅。横云已隔江南岸。江南岸。又听歌声，助人凄怨。
相见时难别也难，背人无语怨春残。忍忆旧时回首地，泪偷弹。眉叶懒描螺黛浅，鬓云愁映镜花寒。细雨一楼人寂寂，捲珠帘。
离恨远萦杨柳，梦魂长绕梨花。青衫记得章台月，归路玉鞭斜。翠镜啼痕印袖，红墙醉墨笼纱。相逢不尽平生事，春思入琵琶。
梅乍吐。趁寿席、香风度。人与此花俱独步。风流天付与。好在青云歧路。愿共作、和羹侣。归访赤松辞万户。莺花犹是主。
东风吹雨破花悭。客毡晓梦生寒。有人斜倚小屏山。蹙损眉弯。合是一钗双燕，却成两镜孤鸾。暮云修竹泪留残。翠袖凝斑。
潇洒陇头春。取次一枝新。还是东风来也，犹作未归人。微月淡烟村。谩伫立、惆怅黄昏。暮寒香细，疏英几点，尽奈销魂。
有所思，彼不知。有所思，心不知。心固不知，目固知之；目不之知，泪固知之。有所思，彼不知；彼固不知，心实自知之。
烟霞之虚兮，与子广居兮。烟霞之极兮，与子安宅兮。归来归来兮，乐以栖迟。樵之云兮，可以兴雨。优哉游哉，乐与子处。
烟凝寒碧楚山秋。夕阳敛尽山头。长江无语向东流。目断归舟。红叶题残旧恨，翠眉蹙破新愁。月明雁字影悠悠。人依西楼。
艾如张，张而罗。罗在山，鸟则罹之。罗在地，鸿则罹之。翩翩者凤，万里一去，千年来过。艾如张，张而罗，柰此凤者何。
夕阳时候薄寒生。依依独自闲行。一群鸿雁带秋声。飞过高城。揽镜暗伤憔悴，背人偷落红冰。画桥西去是蓬瀛。只隔云程。
春愁南陌，故国音书隔。细雨霏霏梨花白，燕拂画帘金额。尽日相望王孙，尘满衣上泪痕。谁向桥边吹笛，驻马西望销魂。
寿高由是殢耽家。斜日对馀霞。不觉尽成皓鬓，难得再如鸦。牙渐朽，眼蒙纱。少光华。残年何异，雨打衰桐，风撼狂花。
钟山高处。又结层楼住。山自苍苍江自去。万景一时收聚。平生湖海诗豪。更倾五斗香醪。不信人间好句，不教驱入霜毫。
沙浅波平。孤舟长日横。淡墨潇湘八景，谁移向、富山城。净名。疏磬声。暮归何处僧。明日披云风顶，呼太白、赏新晴。
吴山梦断。依旧江南岸。惊起湿香飞汗漫。倦听徘徊哀雁。神游极表难成。屏帏曲曲如卿。深院吟蛩疏雨，断肠声外生声。
春方北度。又送秋南去。万里长空风雨路。谁汝冥鸿知处。朝朝旧所窥鱼。由渠水宿林居。为问江湖苦乐，汝于白鹭何如。
夜茫茫，春寂寂。寒烟叫裂空山石。吸尽东风，化作垂红滴。漏将阑，情转极。月明绕树声声急。无数闲花，尽染啼痕湿。
娟娟月满。冉冉梅花暖。春意初长寒力浅。渐拟芳菲满眼。当时吉梦重重。间生天子三公。付与人间桃李，年年管领春风。
九茎为寿。千叶前无有。叶叶年年看不朽。天与君王意厚。君恩雨露无边。玉筵暖接非烟。马向华山烽冷，人安草亦千年。
钟山影里看楼台。江烟晚翠开。六朝旧时明月，清夜满秦淮。寂寞处，两潮回。黯愁怀。汀花雨细，水树风闲，又是秋来。
纤云扫迹。万顷玻璃色。醉跨玉龙游八极。历历天青海碧。水晶宫殿飘香。群仙方按霓裳。消得几多风露，变教人世清凉。
春去几时还。问桃李无言。燕子归栖风紧，梨雪乱西园。犹有月婵娟。似人人、难近如天。愿教清影长相见，更乞取长圆。
吹香嚼蕊。独立东风里。玉冻云娇天似水。羞杀夭桃秾李。如今见说阑干。不禁月冷霜寒。垄上驿程人远，楼头戍角声乾。
闲中一首醉时歌。此乐信无过。阳春自来寡和，谁与乐天和。言不尽，意何多。且蹉跎。功名莫问，富贵休言，到底如何。
五湖一叶。风浪何时歇。醉里不知花影别。依旧空山明月。夜深鹤怨归迟。此时那处堪归。门外一株杨柳，折来多少相思。
平沙流水。叶老芦花未。落雁无声还有字。一片潇湘古意。扁舟记得幽寻。相寻只在□□。莫趁春风飞去，玉关夜雪犹深。
看朱成碧。曾醉梅花侧。相遇匆匆相别，又争似、不相识。南北。千里隔。几时重见得。最苦子规啼处，一片月、当窗白。
推愁何计。车下忘乘坠。日上南枝春有意。已讶红酥如缀。儿童缓整余杯。芒鞋午夜重来。素面应憎月冷，真香不逐风回。
绿窗初晓。枕上闻啼鸟。不恨王孙归不早。只恨天涯芳草。锦书红泪千行。一春无限思量。折得垂杨寄与，丝丝都是愁肠。
静香真色。花与人争白。属玉双飞烟月夕。点波一奁秋碧。翠罗袖薄天寒。笛声何处关山。手捻一枝春色，东风怨入江南。
晚晴风歇，一夜春威折。脉脉花疏天淡，云来去，数枝雪。胜绝，愁亦绝。此情谁共说。惟有两行低雁，知人倚、画楼月。
檀心刻玉几千重。开处对房栊。黄昏淡月笼艳，香与酒争浓。宜轻素，鄙轻红。思无穷。化工著意，南南北北，一种东风。
凭觞静忆去年秋，桐落故溪头。诗成自写红叶，和恨寄东流。人脉脉，水悠悠，几多愁。雁书不到，蝶梦无凭，漫倚高楼。
莲开欲遍，一夜秋声转。残绿断红香片片，长是西风堪怨。莫愁家住溪边，采莲心事年年。谁管水流花谢，月明昨夜兰船。
薄宦各东西，往事随风雨。先自离歌不忍闻，又何况、春将暮。愁共落花多，人逐征鸿去。君向潇湘我向秦，后会知何处。
往事与谁论，无语暗弹泪血。何处最堪怜肠断，是黄昏时节。倚楼凝望又徘徊，谁解此情切。何计可同归雁，趁江南春色。
是今日之是兮非昨日之非，高天见澄兮木叶日稀。往来铁光通涂上，堕叶飘飖何可依。落日半沈依楼阁，有星如萤绕枝飞。
薄寒轻透，悴损窗前柳。宿雨滴檐浑似漏，又是悲秋时候。西风一夜天涯，惊心满地黄花。燕子明年应早，不知春在谁家。
天公付与。半世多相似。莫问昨非今日是。非与是都如此。愁看雨雪纷纷。聊寻弦上南薰。二十能文何事，休言洛下机云。
移宫换阕。弦语足哀彻。沉醉南园丝竹，前春事、燕能说。倦客。愁思叠。后游惊乍别。诗酒芳菲庭院，才几日。又消歇。
清秋晚角。斜日横云脚。剑射灯花坠紫，双影瘦、征衣薄。今日。梦中语。当时难卜度。唯有丹枫霜叶，点点血、还如昨。
深院斜阳欲坠。满地平芜剪翠。此时相遇悄无人，故闪银屏背。露手不成招，热面翻含愧。多情全不是书中，此意真难会。
无端小立琐窗前。飞絮影连天。蒲团雪深三尺，参透几多禅。花欲绽，鸟犹寒。孰相怜。歌翻白雪，笛弄梅花，两鬓霜添。
关心秋水阅繁霜。吹雁不成行。西风只扫黄叶，山色澹吴装。怜烛短、引杯长。黯情伤。天涯已惯，明日寒花，莫问谁乡。
烟轻雨小，望里青难了。一缕断虹垂树杪，又是乱山残照。凭高目断征途，暮云千里平芜。日夜河流东下，锦书应托双鱼。
参横月落，客绪从谁托。望里家山云漠漠，似有红楼一角。不如意事年年，消磨绝塞风烟。输与五陵公子，此时梦绕花前。
欸乃一声风定。潋滟波平似镜。蒲帆十幅剪江来，界断寒流影。临水晚霞明，隔岸炊烟瞑。新月看看补夕阳，莫怅黄昏近。
好梦惊回，梦醒人依旧。夜半风狂兼雨骤。一点残灯似豆。关心不俟深秋。教人添得新愁。试问杏花开未，明朝且看枝头。
雁字分飞思不禁。听风听雨梦难寻。露华庭院，灯影照清心。赠我不须长夜饮，感君聊赋短檠吟。荧荧一点，应惜寸光阴。
东南词赋。屈指尊前数。雨打风吹潮卷去。依旧能狂只汝。叩君画里禅关。忆侬梦里烟鬟。何日两枝玉笛，双双吹入春山。
柳困花颦。爱春韶遍新。双燕掠波飞到，浑尚识、去年人。东风。吹面温。淡烟消远村。隔院秋千弄影，才一霎、又斜曛。
柳丝何意。百尺闲垂地。收拾春光都是你。只有春愁还系。小桥流水无声。和云和雨分明。不愿生同舞絮，如何死化浮萍。
一天秋瞑。人倚西风冷。愁折茱萸欹鬓影。数遍鳞鸿归信。是谁点缀秋光。陶篱菊吐新黄。料是登高游子，魂销客里重阳。
画梁春浅。帘额风惊燕。不信天涯人不见。草也池塘生遍。东风吹浅屏纱。飞飞多少杨花。何怪儿家夫婿，一春长不还家。
向程无住。携手同归去。语密言长忘浅路。转眼画楼过处。离离心印常青。依依景触牵情。回首梦魂如昨，月移花影难凭。
春来秋去。极目天涯路。细雨斜风飞不度。燕子定巢何处。离情愁绪多端。难穷曲水重山。无限身心倚遍，眸凝十二阑干。
元龙风度。湖海归来暮。斗转槎回閒不渡。相挈旧盟鸥鹭。期君百尺楼中。称觞豪气如虹。看尽夭桃秾李，枝头自有春风。
催花风好，津海飞诗到。古翠今红都醒了，天若有情须笑。十年青鬓双皤，烽烟愁换清歌。眼底江山多丽，秋娘无奈春何。
无情风雨。只有春难驻。泪眼留春成独语。孤负春光如许。年年开落匆匆。回头又惜春红。收拾残花一瓣，深深藏我心中。
绿阴帘幕。随分成耽阁。一枕云屏春梦觉。不管东风轻薄。后庭玉树歌残。新愁只在阑干。消得兰成词赋，眼前何物江南。
霜清逾艳。粉试芙蓉面。柳眼于人青未减。此际多情多感。秋山瘦更生姿。秋云淡更相思。秋水伊人玉雪，秋声都付新词。
夏虫趋热。反笑花如雪。顾影宁无红紫别。冷韵教人心折。盈盈一月当空。更深露密香浓。商略欲簪嫩蕊，素妆肯与谁同。
春正美。处处艳桃秾李。记省花晨今日是，柰何辞帝里。采石兰桡暂倚。且与舟人同醉。心已到家身尚未。客中聊复尔。
山雨绝。山重冷如冰雪。窗外芭蕉三两叶。影排窗上月。醉枕惊回蝴蝶。好梦无人共说。心事悠悠芳草歇。不眠听鼠啮。
倚空绝壁。直下江千尺。天际两蛾凝黛，愁与恨、几时极。暮潮风正急。酒醒闻塞笛。试问谪仙何处，青山外，远烟碧。
人已老。春亦不留些少。花尽叶长蚕又抱。子规啼未了。往事不论多少。且向尊前一笑。白发满头愁已到。路长波渺渺。
纱窗晓。杜宇数声声悄。真个不如归去好。天涯人已老。欹枕欲眠还觉。犹有青灯残照。谩道惜花春起早。家山千里杳。
老去更思归，芳草正薰南陌。上巳又逢寒食，叹三年为客。吹花小雨湿秋千，闲却好春色。天甚不怜人老，早教人归得。
我住长江头，君住长江尾。日日思君不见君，共饮长江水。此水几时休，此恨何时已。只愿君心似我心，定不负思量意。
寻胜去。湖色净涵疏树。欸乃一声何处起。风铃相应语。目断遥林修渚。画出江南烟雨。山水照人人楚楚。锦肠生秀句。
日日过西湖，冷浸一天寒玉。山色虽言如画，想画时难邈。前弦后管夹歌钟，才断又重续。相次藕花开也，几兰舟飞逐。
春寂寂。绿暗溪南溪北。溪水沈沈天一色。鸟飞春树黑。肠断小楼吹笛，醉里看朱成碧。愁满眼前遮不得。可怜双鬓白。
春意渐盈盈，窗外小桃堪折。若问得人怜处，是轻颦时节。主人特地出红妆，不要云心月。三径虽然冷淡，有采莲舟楫。
急雨涨溪浑，小树带山秋色。轻棹暮天归路，袅芙蓉烟白。酒醒香冷梦回时，虫声正凄绝。只觉小窗风月，与昨宵都别。
沙畔路。记得旧时行处。蔼蔼疏烟迷远树。野航横不渡。竹里疏花梅吐。照眼一川鸥鹭。家在清江江上住。水流愁不去。
春意密。不受人间风日。一曲清歌云暮碧。尊前今夜识。醉客倦吟无力。滞梦停愁相织。只道桃源难再入。有人还问得。
晴意早。帘外数声啼鸟。有约不来春梦杳。琐窗微弄晓。江上残梅未扫。叶底芳桃红小。天远断云尘不到。过春还草草。
鸿雁几时来，目断暮山凝碧。别后故园无恙，定芙蓉堪折。休文多病废吟诗，有酒怕浮白。不是孤他诗酒，更孤他风月。
山又水。行尽吴头楚尾。兄弟灯前家万里。相看如梦寐。君似成蹊桃李。入我草堂松桂。莫厌岁寒无气味。馀生今已矣。
春又去。愁杀一声杜宇。昨夜海棠无□□。晓来闻燕语。缥缈佳人何处。镇日愁肠万缕。千里无家归未得，春风知我苦。
春又老。愁似落花难扫。一醉一回才忘了。醒来还满抱。此恨欲凭谁道。柳外数声啼鸟。只恐春风吹不到。断云连碧草。
春来谁主。绿尽江头树。一片闲云作意，飞几点，沙鸥雨。过帆无定数。别意今同古。阅尽人间风浪，得端地，问渔父。
花信几番风，又早清明时候。蝶舞莺啼撩乱，斗春风如旧。穿花傍柳两情欢，共君携素手。记得去年相见，此地惊心否。
惟木兮在阿，凄风兮孔多。风无宁日兮木无宁柯。念儿有身兮乃父母之枝。儿思终养兮父不待儿。顾瞻斯木兮儿心则悲。
休相忆。红叶不传消息。燕锁雕梁路未识。旧巢难再觅。风捲杨花无力。浪打萍花无迹。永巷夜台同寂寂。土花凝血碧。
镜中人老。镜外人难好。阶下紫兰红蕙，须教变，长生草。蝶香多在粉，拾来和药捣。多取异花薰炙，料得使、朱颜保。
风丝袅，水浸碧天清晓。一镜湿云清未了，雨晴春草草。梦里轻螺谁扫。帘外落花红小。独睡起来情悄悄，寄愁何处好？
轻寒酿就暮春天。风雨别怀牵。那更双鱼信杳，目断楚江边。情默默，意绵绵。掷金钱。试问归期，是梅花后，柳花前。
春将去，燕子留春不住。分付落花飞满路，隔将春去处。毕竟春光难诉，转怨乱红催取。我问落花谁误汝，莫嗔风共雨。
残漏苦，灯影伴愁无语。檐外云阴窗欲曙，雁程归尚阻。漫道愁如秋雨，历乱万丝千缕。雨到天涯还解住，忆君无尽处。
春正好。桃李满院开了。草色青青帘逼绕。落红童未扫。一望云迷山杳。嗔杀卷中人老。燕子双双归恁早。捲帘月挂小。
鹤梦与谁同，寒到五更尤力。云外斑鳞颓爪，壮辰年风色。东风底事隔江南，镫前早开得。三径不归菊后，又一春消息。
香篝灭，睡起一天秋月。荷气暗飘清梦彻，隔江人怨别。独望长河愁绝，玉露金风吹骨。欲采芙蓉烟水阔，相思相见说。
新病起。惆怅画屏云水。春意难禁寒浪里。苦心如冻蕊。倦也薰笼斜倚。窗外玉蟾低坠。清夜啼乌疑雁至。是愁还是喜。
绕阁是秋山。独倚斜阳一面。又是西风催暝，问销凝谁见。秋山遮处是天涯，远思知何限。漾作寒烟无数，向天涯不散。
青山似碧。银瀑飞冰屑。独倚危楼凝望，栏干外，风正急。肝胆皆冰雪。飘零知己绝。醉拍腰间长剑。几声幽，几声裂。
天涯孤客。梦绕松楸侧。试展画图教看，点点是、泪痕碧。伤心宁有极。城郭今非昔。我欲呼天来问，忠孝字，几人识。
一片雨，山半晴。长风吹落西山上，满树萧萧心耳清。云鹤惊乱下，水香凝不然。风回雨定芭蕉湿，一滴时时入昼禅。
画堂昨夜愁无睡，风雨凄凄，林鹊争栖，落尽灯花鸡未啼。年光往事如流水，休说情迷，玉箸双垂，祗是金笼鹦鹉知。
平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程，长亭更短亭。
隔帘微雨双飞燕，砌花零落红深浅。捻得宝筝调，心随征棹遥。楚天云外路，动便经年去。香断画屏深，旧欢何处寻。
一雨洗残暑，万家生早凉。暮鸟归巢急，寒牛下陇迟。算吟千百首，方得两三联。清时不作登龙客，绿鬓闲梳傍草堂。
满宫明月梨花白，故人万里关山隔。金雁一双飞，泪痕沾绣衣。小园芳草绿，家住越溪曲。杨柳色依依，燕归君不归。
江山胜概。天与飞楼供眼界。上得楼头。销尽人间万古愁。十年京国。两鬓黄尘归未得。卷地泉声。辜负凭阑带月听。
绣江江水清如玉。梅花香满清江曲。风味此中论。可怜惟有君。江头春正好。别去君何早。折得一枝梅。送君三百杯。
背剑携筇，蹑径穿云过。青苔破。岚嶂松边，拂石临溪坐。酒饮单卮，一弄清音和。无不可。孰与朋俦，明月清风我。
忘形遗照。无垢清虚真至妙。物外霞辉。天岸波澄混太微。列开丹窍。悟入重玄明总要。出化星仪。风御灵飙易象嬉。
东方之日兮，彼姝者子，在我室兮。在我室兮，履我即兮。东方之月兮，彼姝者子，在我闼兮。在我闼兮，履我发兮。
砌风鸣叶繁霜坠。坠霜繁叶鸣风砌。山外水潺潺。潺潺水外山。冷衾愁夜永。永夜愁衾冷。砧响更蛩吟。吟蛩更响砧。
雨打江南树。一夜花开无数。绿叶渐成阴，下有游人归路。与君相逢处。不道春将暮。把酒祝东风，且莫恁、匆匆去。
画桥流水。雨湿落红飞不起。月破黄昏。帘里馀香马上闻。徘徊不语。今夜梦魂何处去。不似垂杨。犹解飞花入洞房。
飞红欲带春风去。柳丝却织春风住。去住任春风。只愁尊俎空。今朝鞭马去。又得高阳侣。半醉踏花归。霜蹄骄欲飞。
双鬓晚风前，一笛秋云外。木叶飞时看好山，山亦于人耐。意到偶题诗，饮少先成醉。笑折花枝步短檐，此意无人会。
润肌饶汗香红沁。沁红香汗饶肌润。低槛小山围。围山小槛低。枕横钗坠鬓。鬓坠钗横枕。归梦与郎期。期郎与梦归。
竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖馀香冷。
云屏月帐孤鸾恨。香消玉减无人问。斜倚碧琅玕。萧萧生暮寒。低垂双翠袖。袖薄轻寒透。庭院欲黄昏。凝情空断魂。
去年今夜。同醉月明花树下。此夜江边。月暗长堤柳暗船。故人何处。带我离愁江外去。来岁花前。又是今年忆去年。
登楼一望南山雪。使君风味如新月。月向雪前明。主人今夜情。平生相与意。老病犹堪记。对酒为君欢。酒杯嫌未宽。
湿云不渡溪桥冷，娥寒初破东风影。溪下水声长，一枝和月香。人怜花似旧，花不知人瘦。独自倚阑干，夜深花正寒。
古人误我。独舞西风双泪堕。鹤去无踪。木落西陵返照红。人间难住。掷下酒杯何处去。楼锁钟残。山北山南两点烟。
障泥油壁人归后，满院花阴。楼影沈沈。中有伤春一片心。闲穿绿树寻梅子，斜日笼明。团扇风轻。一径杨花不避人。
我友我友，鞠衣黄裳。一日不见，尔何所翔。尔何所藏，飞鸣高树去。毋也不忘，噫。高树如何，噫。绿阴正多，噫。
西风又转芦花雪。故人犹隔关山月。金雁一声悲。玉腮双泪垂。绣衾寒不暖。愁远天无岸。夜夜卜灯花。几时郎到家。
绿波碧草长堤色。东风不管春狼藉。鱼沫细痕圆。燕泥花唾乾。无情牵怨抑。画舸红楼侧。斜日起凭阑。垂杨舞晓寒。
拍堤绿涨桃花水。画船稳泛东风里。丝雨湿苔钱。浅寒生禁烟。江山留不住。却载笙歌去。醉倚玉搔头。几曾知旅愁。
恰则春来春又去。凭谁说与春教住。与问坐中人。几回迎送春。明年春更好。只怕人先老。春去有来时。愿春长见伊。
江山佳处留行客。醉馀老眼迷空碧。独倚最高楼。乾坤日夜浮。微风吹笑语。白日鱼龙舞。此意忽翩翩。凭虚吾欲仙。
堤长春晚。冉冉浑如云外见。欲语无门。略许莺声隔岸闻。锦屏绣幌。犹待归来留一饷。何事迟迟。直恐游丝惹住伊。
五云深处蓬山杳。寒轻雾重银蟾小。枕上挹馀香。春风归路长。雁来书不到。人静重门悄。一阵落花风。云山千万重。
江城烽火连三月。不堪对酒长亭别。休作断肠声。老来无泪倾。风高帆影疾。目送舟痕碧。锦字几时来。薰风无雁回。
平分月殿香，碎点金盘露。占断秋光独自芳，端称觞飞羽。谢了却重开，若个花同侣。谁识灵心一点通，手捻空无语。
愁极强登临，毕竟愁难避。千里江山黯淡中，总是悲秋意。谁插菊花枝，谁带茱萸佩。独倚阑干醉不成，日暮西风起。
此生自断天休问，独倚危楼。独倚危楼，不信人间别有愁。君来正是眠时节，君且归休。君且归休，说与西风一任秋。
清尊白发。曾是登临年少客。不似当年。人与黄花两并妍。来愁去恨。十载相看情不尽。莫更思量。梦破春回枉断肠。
清词丽句前朝曲。使君借与灯前读。读罢已三更。寒窗雨打声。应怜诗客老。要使情怀好。犹有解歌人。尊前未得听。
春深雨过西湖好，百卉争妍。蝶乱蜂喧，晴日催花暖欲然。兰桡画舸悠悠去，疑是神仙。返照波间，水阔风高扬管弦。
姑恶妇所云，恐是妇偏辞。姑言妇恶定有之，妇言姑恶未可知。姑不恶，妇不死。与人作妇亦大难，已死人言尚如此。
云压小桥深，月到重门静。冷蕊疏枝半不禁，更著横窗影。回首故园春，往事难重省。半夜清香入梦来，从此熏炉冷。
梦中不记江南路。玉钗翠鬓惊春去。午醉晚来醒。暝烟花上轻。红绡空浥泪。锦字凭谁寄。衫薄暖香销。相思云水遥。
断虹远饮横江水。万山紫翠斜阳里。系马短亭西。丹枫明酒旗。浮生长客路。事逐孤鸿去。又是月黄昏。寒灯人闭门。
彩舟载得离愁动。无端更借樵风送。波渺夕阳迟。销魂不自持。良宵谁与共。赖有窗间梦。可奈梦回时。一番新别离。
柳丝摇翠。翠幄笼阴无限意。不绊行舟。只向江边绊客愁。月明风细。分付一江流去水。娇眼伤春。谁是章台欲折人。
行舟荡漾鸣双桨。江流为我添新涨。指顾隔汀洲。人归心尚留。阳关三叠举。怨柳离情苦。何似莫来休。不来无许愁。
故人心尚如天远。故心人更何由见。肠断楚江头。泪和江水流。江流空滚滚。泪尽情无尽。不怨薄情人。人情逐处新。
玉关芳草黏天碧。春风万里思行客。骄马向风嘶。道归犹未归。南云新有雁。望眼愁边断。膏沐为谁容。倚楼烟雨中。
凭高一览。紫翠相围光照眼。下瞰平湖。鹭立鸥飞意自如。天清境胜。云澹烟横鱼动镜。不是公诗。谁写新亭一段奇。
午阴未转晴窗暖。无风著地杨花满。睡起日犹长。卷帘红杏香。春心无处定。又作花时病。芳草伴离愁。绵绵早晚休。
日高庭院杨花转，闲淡春风。昨夜匆匆，颦入遥山翠黛中。金盆水冷菱花净，满面残红。欲洗犹慵，弦上啼乌此夜同。
春风吹绿湖边草。春光依旧湖边道。玉勒锦障泥。少年游冶时。烟明花似绣。且醉旗亭酒。斜日照花西。归鸦花外啼。
杨花飘尽。云压绿阴风乍定。帘幕闲垂。弄语千般燕子飞。小楼深静。睡起残妆犹未整。梦不成归。泪滴斑斑金缕衣。
杏花寒食佳期近。一帘烟雨琴书润。砌下水潺潺。玉笙吹暮寒。阳台云易散。往事寻思懒。花底醉相扶。当时人在无。
浅寒带暝和烟下。轻阴挟雨随风洒。翠幕护重帘。篆香销半奁。平生风雨夜。怕近芭蕉下。今夕定愁多。萧萧声奈何。
三年江上风吹泪。夭桃艳杏无春意。今日欲开眉。那堪更别离。莫折长亭柳。折尽愁依旧。只有醉如狂。人生空断肠。
朱帘乍卷层烟起。露华深浅初疑洗。困倚玉阑风。绮罗知几重。向人如有意。不醉何时醉。便得一枝红。犹胜两鬓空。
古寺枕空山，楼上昏钟静。饥鼠偷灯尾蘸油，悄悄无人影。长剑匣中鸣，今古深思省。此夕行藏独倚楼，风雨凄凄冷。
井梧叶叶秋风晚。东篱点点金钱满。开急为重阳。日烘深院香。幽姿无众草。莫恨生非早。嚼蕊傍池台。寿公桑落杯。
双桨浪花平，夹岸青山锁。你自归家我自归，说着如何过。我断不思量，你莫思量我。将你从前与我心，付与他人可。
身老而衰，根钝且迟。霁冷河阔，天空斗垂。圆明三只目，受用两茎眉。尘刹大千纵横而妙触，三尺丈六笑语而相随。
山带雪而岁寒，水含月而夜阑。对机转物，影草探竿。游刃之牛解，烂柯之局残。西风雨敛烟云净，北斗脚垂河汉乾。
烟横大野，雁篆长空。玉露滴开八枝九枝黄菊，金风剪下三片两片丹枫。吾家生涯，虽然冷淡，取之无禁，用之无穷。
萧萧两鬓吹华发，老眼全昏。徙倚衡门。岁晚寒消涧水痕。含情更觉沧洲远，欲语谁论。窈窕孤村。细雨梅花只断魂。
风前觅得梅花句。香来自是相分付。片月动黄昏。一枝横酒尊。人间何处有。又到春时候。莫负此诗家。将心吟好花。
重重雪外山，渺渺烟中路。路转山横无尽愁，正是分携处。望极锦中书，肠断鱼中素。锦素沈沈两未期，鱼雁空相误。
水光山影浮空碧。柳丝摇曳春无力。柳岸系行舟。吹箫忆旧游。旧游堪更忆。望断迷南北。千古恨悠悠。长江空自流。
落花飞絮。杳杳天涯人甚处。欲寄相思。春尽衡阳雁渐稀。离肠泪眼。肠断泪痕流不断。明月西楼。一曲阑干一倍愁。
西楼明月。掩映梨花千树雪。楼上人归。愁听孤城一雁飞。玉人何处。又见江南春色暮。芳信难寻。去后桃花流水深。
风回仙驭云开扇。更阑月堕星河转。枕上梦魂惊。晓来疏雨零。相逢虽草草。长共天难老。终不羡人间。人间日似年。
湿云不动溪桥冷。嫩寒初透东风影。桥下水声长。一枝和月香。人怜花似旧。花比人应瘦。莫凭小栏干。夜深花正寒。
夜来酒醒清无梦，愁倚阑干。露滴轻寒。雨打芙蓉泪不干。佳人别后音尘消，瘦尽难拚。明月无端。已过红楼十二间。
东风似客。醉里落花南又北。客似东风。携手斜阳一笑中。佳人怨我。不寄江南春一朵。我怨佳人。憔悴江南不似春。
不能管得。欲雨能教天地黑。待得开晴。不用吾言也自行。一杯亦醉。万事无能吾欲睡。旧亦能诗。说旧时诗问是谁。
送春待晓。春是五更先去了。我醉方知。春正怜伊怕别伊。留君不可。归到海边方忆我。做尽花归。欲赠君时少一枝。
平林驻辇千帆坠。故人江畔无穷意。坐久一身寒。梦中千万山。垂垂飞白素。映冷江潭树。相见又何仁。可怜无数春。
恨郎长似楼心月，聚时偏满离时缺。一自柳分攀，重逢何大难。旧时花又放，旧日情休忘。犹理旧时妆，谁人怜旧香？
笑破小桃腮，滴倦娇杨泪。每遇东君不自持，漂泊何由悔。雁足惜裙红，麈尾凝眉翠。细捣烟霞入旧醅，独品重重味。
阿母傍柴扉，清泪纷如霰。游子衣单月似霜，隐隐青山远。万里竟何成？空把流光恋。十五年来子满枝，怨也何须怨？
古愁今恨三元里。旌旗还飐秋风里。风里不闻香。花开新战场。朝来看乱蕊。心与云山碎。此际好男儿。休惭双泪垂。
楼角压重云，今夜人孤处。昨夜同看月正圆，后夜愁风雨。好梦有时成，好事能成否。不见南园满树花，只见花盈路。
分明记得当时语，莫与分明。各自分明。到不分明语始真。平生万事都成错，不悔平生。若问平生。负尽平生肯负君。
倚阑斜日楼头客。清江木落茫茫白。偃蹇去天涯。百年何处家。梦醒身尚在。忍问烟花改。元是布衣身。中原无故人。
南州一老。百载沧桑真草草。劫后山河。未许伤心问薜萝。旧家谁识。绝学何论儒与墨。涕泪天涯。漫洒风前玉树花。
轻霜一径无人扫，枝头寒怯秋时鸟。荷瘦半池塘，篱前瘦菊黄。卷帘人寂寞，嗔道西风恶。知我易伤悲，偏朝两鬓吹。
杯中白酒吾诗髓。诗长欲塞空江水。对月誓投波。诗愁洗若何。鱼龙休唱句。极目天随树。故国奠余觞。门前江更长。
满山云浪。欲注樽中俱作酿。归去来兮。分付春湖载丽诗。薄衾虚待。床畔抛书依旧在。冰雪霏霏。一夜梅花忽硕肥。
苍生不为饥寒贱，人赋天均。不应无闻。耻与偕亡誓为群。秋心一片随风折，天地存真。寂暗求邻。吾爱犹能遍夜寒。
满楼明月梨花白。缄情远寄愁无色。堪恨是春风。片云无所从。致身伤短翮。今日思归客。千里梦难寻。谁知历乱心。
四方倾动烟尘起。西窗一夕悲人事。心死伏规模。年华过隙驹。高秋辞故国。波月欺华烛。鸦散碧梧寒。客程殊未还。
月寒如水。梅破新年香更美。人已迢迢。梦可团圆渡一宵。魂兮归未。帘动烛摇风细细。读罢离骚。且问重泉怎寂寥。
池荷恁瘦，朝舞生涯连晚酒。沆瀣银霜，未识金茎一气旁。光阴似客，惟有相逢即相别。何物柳丝，犹向廿年双鬓垂。
岁迟霜早，人自情多天自老。卷翠铺红，并在双清爽气中。烟迷京国，袖手凭栏身是客。不写流沟，鬓上枝头各已秋。
天风拂散迷中雾，蓬莱梦续潇湘路。芳意托王孙，人间怜好春。星桥桥下水，何事风波起。弹泪向东风，千山鹃血红。
病起看黄花，相对依然瘦。一树青黄湿挽烟，坠鸟惊还救。左雁背黄昏，人在黄昏右。雨是光阴酒是秋，过了今年又。
闲烟自羡长淮树，阴云影转侵墙雨。一霎聚沧桑，死生孰短长。春同人尽客，未许幽虫惜。芳思掷虚栏，韶光不可还。
若有人兮在，风过闻佩环。低徊顾影夕阳前，素手奏哀弦。竹叶参差舞，溪流宛转盘。溯洄道阻惜无缘，人去剩霜天。
年华惯是风和雨，夜深吹落应无数。怨紫与愁红，都如一梦中。迢迢溪上路，曾共春来去。无计觅馀香，醉中能暂忘。
西风残照沉昏雾。东方红处升霞柱。雾暗百妖横。霞飞四海腾。霞旗扬四海。壮志惊千载。愿及雾偕亡。消为日月光。
檐溜似溪流，庭树仍朝噪。群动洪纤到耳明，元是眠时少。楼外有儿啼，花下何人扫。一夜无眠起却难，斗觉词人老。
此中辛苦谁能道，姓字都非。踪迹还稀。看了桃花似梦归。从今怕过湖边路，杨柳依依。燕子飞飞。不见香车见夕晖。
月圆空自长离别。别离长自空圆月。虫露泣残红。红残泣露虫。竹敲风弄菊。菊弄风敲竹。愁夜一声秋。秋声一夜愁。
嫩寒初放枝头雪。倚窗深夜窥花月。晓起卷帘看。飘零满画栏。飞残千点白。点破苍苔碧。风雨几时休。巡檐索共愁。
美人如月花窗绮。绮窗花月如人美。风暖度香丛。丛香度暖风。未通曾展意。意展曾通未。怜尔得来笺。笺来得尔怜。
孤月泛江秋，露下高人静。期着佳人夜不来，坐转霜梧影。吹彻紫鸾箫，宝篆烟销鼎。桂子飞香下广寒，银汉秋波冷。
短篷载雨随流下。木兰画桨无人把。两岸碧波平。群山似马行。浮沉飘一叶。远水长天接。欹枕惬吟情。有诗成未成。
白杨长映孤山碧。碧山孤映长杨白。春暮别伤人。人伤别暮春。雁归迷塞远。远塞迷归雁。楼倚独深愁。愁深独倚楼。
濛濛细雨丝红落。乱莺啼树春愁恶。风絮舞闲庭。花寒锁昼清。雕阑凭独遍。飞入双双燕。春色与归期，归迟春去迟。
湖光万顷澄如镜。白蘋荡漾菱花盛。一色映长天。峰青江上烟。鸳鸯相对浴。鱼跃溪边曲。不碍木兰舟。枫飘万点秋。
溪桥雨过看新涨，高柳鸣蝉。荷叶田田。指点儿童放鸭船。前村浊酒沽来醉，今夜凉天。明月初圆。一枕西窗自在眠。
桥头尽日经行地。桥前便是东流水。初日翠连漪。溶溶去不回。春来依旧矣。春去知何似。花草总芳菲。空枝闻乌啼。
明月多情应笑我，笑我如今，孤负春心，独自闲行独自吟。近来怕说当时事，结编兰襟。月浅灯深，梦里云归何处寻？
海天谁放冰轮满，惆怅离情。莫说离情，但值良宵总泪零。只应碧落重相见，那是今生。可奈今生，刚作愁时又忆卿。
问君何事轻离别，一年能几团圆月。杨柳乍如丝，故园春尽时。春归归不得，两桨松花隔。旧事逐寒潮，啼鹃恨未消。
春云吹散湘帘雨，絮黏蝴蝶飞还住。人在玉楼中，楼高四面风。柳烟丝一把，暝色笼鸳瓦。休近小阑干，夕阳无限山。
催花未歇花奴鼓，酒醒已见残红舞。不忍覆余觞，临风泪数行。粉香看欲别，空胜当时月。月也异当时，凄清照鬓丝。
冰轮碾破遥空碧。砧声敲冷相思夕。望断雁来天。潇湘烟水寒。玲珑花里月。知否人间别。一样去年秋。如何几样愁。
桂花香静宵初永，露冷无声。月淡无声。月露无声伴有声。声声只向疏窗度，四壁虫声。万树秋声。来助楼头夜读声。
远峰眉黛伤心碧。荒凉古道飞黄叶。家住在江南。江天秋水涵。风前人影瘦。小立垂双袖。但得学归鸿。云罗万里通。
自悔种芭蕉，故故当窗户。叶叶凄凄策策声，夜夜添愁绪。隔院有梧桐，落叶纷难数。自是离人易得愁，那处无风雨。
飞英历乱如红雨。东风断送春归去。飘泊正愁生。深闺万里情。留春应不住。独倚慵无语。际此奈何天。教人镇日闲。
刻翠竹声寒，埽绿苔文细。四壁花藏一寺山，香国閒中味。对镜两蛾颦，想像西施醉。欲唤鸱夷载拍浮，可解伤春意。
疏篷淡月。短烛荧荧侵晓别。黄叶深村。入梦依然昨夜人。芦花满地。多是离人衣上泪。秋色连波。比到寒潮泪更多。
人人都说江南好。今生只合江南老。水调怨扬州。月明花满楼。当时年少乐。湖上春衫薄。春水碧于烟。绿阴藏画船。
今何夕，年年苦被霜华逼。十三楼上，几番吹笛。山河满目斜阳急，阑干醉倚蛾眉碧。蛾眉碧，英雄老矣，壮心犹昔。
暗烛影疑冰，饥鼠声如雀。窗隙寒风和漏来，梦又成耽阁。归计尚蹉跎，春事全萧索。此际殷勤觅睡方，欲下真无药。
昔年羊与仙同至。仙人已去羊留亦。天外海风来。仙羊亦化哉。只今惟有石。说是羊留迹。问石石无言。仙人何日还。
风雨夜窗寒，添得愁多少。一寸相思一寸灰，还是无心好。底事太多情，惜别伊谁晓。不到天明不肯乾，也替人烦恼。
月明如水虚廊静。玉绳低亚珠帘影。庭院嫩凉天，花枝瘦可怜。枕香红印粉。梦懒愁无准。银烛冷棋枰。秋窗夜夜情。
晓起乍开帘，满眼梨花瘦。恼却流莺不住啼，明日还来否。啼罢莫频来，楼上双垂手。颊衬桃花不耐红，晕薄非关酒。
数重花幔穿金缕。缕金穿幔花重数。愁处是高楼。楼高是处愁。凤钗横压梦。梦压横钗凤。通梦两心同。同心两梦通。
暮烟凝色。柳花折去东墙立。小雨香飞。寂寂帘开唤鸟啼。缕金缠碧。腕横枕角钗双摘。偷步香迷。月暗红绡卷幕低。
阑干录曲閒凝伫，日影东廊，月影西廊，一霎寒温值底忙。小园贮得春多少，花要生香，叶要生香，那禁东风柳絮狂。
一樽酒尽青山暮。雨昏青草湖边过。沙浅浪痕交。云帆碍浦桥。潮平两岸阔。古木疑撑月。何事与心违。潇湘人未归。
故园杨柳曾相忆。而今扶病看秋色。残照正当楼。西风十二洲。一双金雁远。莫问愁深浅。何处是家山。洞庭波一湾。
蔷薇未洗胭脂雨，东风不合催人去。心事两朦胧，玉箫春梦中。斜阳芳草隔，满目伤心碧。不语问青山，青山响杜鹃。
种李易成蹊，种豆将盈顷。妇不弹丝妾不歌，有酒如何饮。山色碧于蓝，湖水明如镜。皓月清风是等闲，权与侬相领。
层台高耸清宵碧。冷云低护花光湿。携手共徘徊。寻秋两度来。秋深深几许。木叶霏如雨。佳节又重阳。风生落帽狂。
深深庭院。乍卷珠帘朝雨散。云外清江。花里琵琶应绕梁。梦魂飞去。却怪韶光留不住。远树风微。但见青山列画眉。
玉阶人静啼虫寂。银屏梦断砧声急。疏树带微霜。小楼秋思长。一窗灯欲烬。叶叶西风紧。深夜莫凭栏，月高清影寒。
炉烟袅袅人初定。纱窗月上梨花影。春色自年年。故人山上山。露寒风更急。此景还如昔。记得倚栏干。夜深人未眠。
小帘疏雨花飞晓。晓飞花雨疏帘小。寒峭觉衾单。单衾觉峭寒。燕归伤客远。远客伤归燕。愁莫倚高楼。楼高倚莫愁。
从来不识悲秋意，爱月登楼。爱月登楼。玉笛横吹天际浮。而今识尽悲秋意，独倚香篝。独倚香篝。两点春山只驻愁。
薄云冰净光帘幕。幕帘光净冰云薄。清逼梦乌惊。惊乌梦逼清。静阶流素影。影素流阶静。时露濯花移。移花濯露时。
积雨喜新晴，小院风初定。月满芳阶露气浮，花动雕栏影。宝鼎篆烟微，幽梦残灯省。忽逐钟声度小桥，不管春衣冷。
风前别泪淹红袖。秋来人比黄花瘦。几日过重阳，离人易断肠。暮云空漾碧。征雁飞鸣急。何处寄相思，长亭柳万丝。
黄昏雨过流云急。寻凉闲凭雕栏立。呼婢卷帘看。池荷香未残。闲庭蝉罢唱。月照梧桐上。花外数流萤。晚风团扇轻。
难得望春来，君又留难住。到得君归没杏花，却又愁春去。春去肯重来，花落还开否。到得明年有杏花，又要听春雨。
翠被拥无眠，睡鸭沉烟缕。闲对梅花说断肠，窗外连宵雨。屈指十年寒，此景平分取。静掩金铺老岁华，谙尽愁滋味。
风吹软草纤纤影，绿到桥边。暝放遥天。明灭孤花弄野烟。只容琴鹤三间屋，恰对青山。老去方闲。乘兴扁舟独往还。
晓雨弄新晴，蝶梦花梢醒。一路垂杨到画桥，过尽春衫影。日暮欲归来，风约虚帘定。花顶泠泠月一痕，还怯黄昏冷。
年来憔悴慵临镜。华发悉改当年影。寂寞掩窗纱。楼头有落花。素娥空皎洁。有恨凭谁说。何处白云岑。风回听雁声。
芭蕉初展青鸾小。春光暗逐飞花老。双燕引雏归。湘帘特地开。阴晴看未准。乍暖还轻冷。一样困人天。惜春人自怜。
玉关风雪连天暗。匆匆只恨流光换。辛苦赋南征。寒塘欲下惊。空江初过雨。吊影悲羁旅。镇日盼春风。归程山几重。
一峰秀起群峰小。东流如带山腰绕。日落数归船。江村起暮烟。来时松下路。半被云迷住。一笑问山灵。还离天几层。
绮窗曾记调鹦鹉。海棠依旧娇如许。小谪几多年。几回欲问天。有情天易老。遗恨知多少。青鬓已成霜。销魂在异乡。
露白草多黄，倚槛排孤闷。咫尺修门绕紫烟，日远长安近。永日一蝉吟，深院稀来问。独有美人掩画屏，盼断江鱼信。
思君不见迢迢鲤。梦中得句为君起。携手忆河梁，月圆人影双。相逢须下马，别泪临岐洒。何处是归程，低头闻雁声。
绿窗幽梦停红烛，杜鹃檐外声相续。又是雨廉纤，春归人可怜。青山无恙在，揽镜朱颜改。何处去登临，相思泪满襟。
新愁似与新秋约，西风日夕吹萧索。月色满阑干，徘徊独自看。旧欢浑似梦，悔把情根种。梦也几曾圆，百虫声里眠。
枕边听彻鸡声小。寒深一倍愁难晓。敲罢五更钟。窗含曙色中。绕檐冰箸冻。照见清无梦。欲起着衣难。起来霜雪寒。
窗外莺声碎，池边草色新。一弯淡抹远山痕。低敛似眉颦。插鬓花愁瘦，熏衣麝怕温。东风吹老眼前春。肠断倚楼人。
但种麻，莫种蓬，种麻蓬已生麻中。移蓬根，植麻侧，蓬心飞扬麻性直。君不见，蓬生麻中有张说，百年所争只一日。
芙蓉楼上西风冷。银河乍隔人双影。香近珠魂销。夜深曾渡桥。画来知不似。写个人人字。钗影一行行。两边金凤凰。
汉转夜无人，心事微云卷。欲约凉蟾说到明，愁被残钟限。帘动有微波，梦瘦江湖远。南去霜天一雁无，字更风吹断。
柳浪渡江分，岸迥天如网。两点金焦似髻明，几辈桃根桨。花月苦争晴，好趁闲官舫。若个洲边白鹭心，看煞人来往。
凭君滴尽伤歌泪。念奴不管春归事。持酒与君欢。旧痕襟上乾。剩香和泪觅。点点皆颜色。留取一分妍。今年谢去年。
无愁可解。底事年年逋酒债。不道愁深。梦里银屏夜夜心。极天霜信。眼看秋山摇落尽。焉用归舟。决驾飞鸿阅九洲。
珠帐销春绣，金炉委夕沈。禁花零落几猿吟，容易是秋阴。远黛窥眉小，微波抵泪深。九疑山色上屏心，惟有梦来寻。
别泪绛于枫，病脸黄疑菊。剪得垂杨没一丝，直恁霜天毒。沿路访梅花，暗里东风促。愁到今年欲尽时，又把春来续。
华灯红壁闻箫鼓。雄龙雌凤遥相语。抱得七弦琴。无人知此心。发丝怜曲局。无意调膏沐。沟水日西东。君心同不同。
闭门自有深山意。开图恍似前游地。镫火一龛寒。今宵魂梦安。年年听雨惯。独坐残书伴。遮莫说天明。天明仍未晴。
鸳鸯瓦上霜华泻，梦魂悄近西廊下。红烛水晶帘，玉人对雨眠。相逢惊又间，直为啼红损。疑是梦中逢，梦中知梦中。
画帘不到閒蜂蝶。隔枝杜宇空啼血。春影散如烟。春心年复年。玉笙浑懒品。闷倚沈香枕。仙佩去珊珊。情天月几圆。
鸳鸯飞对西湖好，浴戏前汀。碧镜波平。锦带桥边画桨横。因缘天与安排定，石上三生。月下双清。何必閒愁觅醉醒。
楼高望极斜阳外，乱叠云山，憔悴阑干，盼尽春光一半寒。吹化搅絮东风恶，静閟悲欢，不上眉端，暗引湖波当镜看。
灯下尽销魂，斜倚如相就。一握春风笑有痕，更比伊人瘦。脉脉绣屏中，似伴听残漏。君勿今宵恨寂寥，权当双红袖。
赏梅记泛孤山棹，别也愁多。见也愁多。抱得芬芳奈若何。可怜同是天涯客，卿占西湖。侬占南湖。两地清光月漾波。
濛濛一雨黄畦足。村前碧树经霜绿。门掩小桥西。饥鸟秋乱啼。山如刀戟起。劈面惊还喜。幽径少人行。晓来闻虎声。
海棠落尽春无主。东风早向江南去。绿叶渐成阴。黄鹂百啭深。早知春欲暮。为倩东风去。且莫恋东风。芳菲不再逢。
青山那似家园好。离愁画与君知道。山外短长亭。年时送别程。白云吹不动。潮打还乡梦。梦上绿烟鬟。梅花开故山。
夜深灯烬花犹落，月晕微阴。默坐沈沈。时听空阶蟋蟀吟。閒愁閒恨都无著，漫抚瑶琴。没个知音。负却悲秋一片心。
双燕不归来，帘幕春无主。眼底阑干几折红，便是蓬山路。绿遍满堤芜，日断春归处。片片浮云似薄愁，只向天涯去。
空亭日晚，谢尽桃花春不管。怕见垂杨，暮雨朝云总断肠。夕阳无语，远近青山青几许。莫问归期，寒食东风杜宇啼。
贴水碧初圆，露角尘无染。最怕掠波燕子来，来也无人管。风动舞枝轻，月照影痕淡。待到绿云深护时，定许清香满。
白蘋香送西江水，乌篷梦断离鸾泪。红豆早抛残，霜风变酒颜。迢迢千里路，惯了天涯住。莫漫忆江南，吴山眉黛寒。
一重山作天涯远。君住山前。侬住山间。山里花开山外残。红楼碧海相思地，卷起珠帘。倚遍阑干。又见山前月一弯。
狂风甚意。越盼停时偏又起。细雨无情。越怕停时忽又停。杏花开了。老怕风多愁雨少。雨少风多。无奈他何一任他。
江山醉颊为谁红。朝旭升东。夕照匆匆。恰衬衰翁醉颊红。画作龙钟还自喜，莫笑龙钟。折了长筇。再走前山一两重。
龟蛇出没江声吼。西迁过此年丁丑。江汉未全东。中原多朔风。殷优能启圣。终见黄流净。雪影远浮灯。高楼知几层。
西风不卷闲愁去。丝丝依旧如秋雨。雨落鸟声收。愁来意转柔。为怜芳草瘦。独步黄昏后。十里浑忘痴。归来灯火迟。
飘然日向城中醉。一官未抵闲滋味。意气老来平。千杯出性情。鲁生长偃蹇。卷舌争无辩。舌底有莲华。男儿莫恋家。
雨过凉月随云吐。吐云随月凉过雨。秋早讶萤流。流萤讶早秋。见郎羞障面。面障羞郎见。明镜忒多情。情多忒镜明。
一双蝴蝶花间去。花迷蝴蝶疑无路。蝴蝶逐花飞。花迷蝶不迷。愁来心似茧。眉黛浑难展。门外雨如丝。忆君君未知。
淡烟疏柳。十分春色今无九。流水孤村。南浦离愁入梦魂。落花飞絮。小立东风谁共语。雨恨云愁。芳草斜阳古渡头。
空相忆。惆怅此情难寄。浊酒一杯家万里。年年江海客。心事有谁知得。欲起还涌未起。过眼韶华有几。画楼愁独倚。
卷帘半醉春风好。离情杳杳。一庭风日知音少。暗伤怀抱。归来应被青山笑。归盟误了。惜花人共春光老。数声啼鸟。
天涯不觉春将暮，辜负年光。无限思量。纵不登临也断肠。酒醒却上高台去，满目苍茫。独自凄凉。远堞平湖映夕阳。
风声惊断思乡梦，风也萧萧。梦也无聊。枕上秋声听一宵。高楼独倚天涯客，漂泊魂销。愁对秋潮。一片乡心托叶飘。
佳节正重阳，红叶飞成阵。冷蕊先春放几枝，素面交相映。人瘦怯西风，消息凭谁问。寂寞閒庭伴岁寒，早与传芳信。
清宵梦破。词客有灵应识我。去矣离怀。霁月光风眼底来。维摩丈室。花不著身何有疾。又近重阳。可共陶陶进一觞。
别来无计消长日，晚岫匀螺。秋水凝波。一抹斜晖恨许多。试倾新酿欢娱减，莫更闻歌。往事蹉跎。纤月笼云蹙怨蛾。
回阑那角珠帘影，蜂蝶殷勤。柳绽黄金。昨梦如烟记未真。是真是梦浑难问，低草迷春。高柳窥邻。满目韶华苦赚人。
春波绿，照惊鸿。贮愁浓。杨柳不知人瘦损，系东风。开遍小白长红。情如水、泄泄溶溶。孤负芳时人去也，梦魂中。
萦怀愁绪如何理。千丝待浣寒江水。旧水夕阳边。新愁化暮烟。烟飞留不住。愁也消无据。遮莫苦相思。秋深瘦到眉。
画帘日暖春如醉，酒波夜照胭脂睡。道是海棠时，思归泪暗垂。天涯春又晚，楼外回双燕。今日误看花，明年何处家。
自家心事谁能道，阶前空有相思草。枝上恨啼莺，可知人远行？春残独作客，云树关山隔。无处不天涯，何须望眼赊。
马蹄如水朝天去，冷落朝云。心事休论。蘸甲从他酒百分。不须更听阳关彻，销尽冰魂。惆怅离樽。衣上馀香臂上痕。
山之颠兮，莫瞻龟鲁。山之木兮，莫中斤斧。山之幽兮，祗以栖处。志之遗兮，世独予忤。皇初有作兮，嗟予焉睹。
翠陌人遥。和泪银泥欲滴。帐中香，墙外笛。冷春宵。画裙空绾鸳鸯带，梦去重帘相碍。月嫌明，花倦戴。待归桡。
夜静庭空月转。曲阑干倚遍。惹著幽思，满天来去雁。消息于今梦断。待寄书、云水程远。泪湿罗衣，西风寒扑面。
双燕窥帘。帘外落花如雪。断云飞，残雨歇。嫩寒尖。潮生潮落泪波添。前度去舟天远。柳千条，山一片。日西衔。
酒醒前事成尘。忒无痕。残月晓风何处是，禁销魂。迷离又近黄昏。分明记、昨夜星辰。弹指十年休便过，好重论。
寂寞此人间，且喜身无主。眼底云烟过尽时，正我逍遥处。落知春残，一任风和雨。信是明年春再来，应有香如故。
春欲去。尽日东风吹绿树。帘外落红无数。莺声留不住。心事欲谁分付。问花花不语。无酒无诗情绪。绿杨三月暮。
雄鹄衔枝来，雌鹄啄泥归。巢成不生子，大义当乖离。江汉水之大，鹄身鸟之微。更无相逢日，且可绕树相随飞。
其风自西，言发帝庭。飘彼黄素，堕于山楹。公拜稽首，靡敢受荣。宸严再临，俾抚百城。恋此莫处，星言其征。
春雨添花，绕阑来看花开否。海棠红瘦。绿叶花如豆。梨雪生香，近在清明候。花为友。莫轻孤负。预问邻家酒。
天边白雁写寒云。镜里青鸾瘦玉人。秋风昨夜愁成阵。思君不见君。缓歌独自开尊。灯挑尽。酒半醺。如此黄昏。
兵戈时事改，贫贱道心同。泥饮悲长夜，高歌忆《大风》。龙衔剑花白，凤绕烛莲红。犹得斯须间，宾僚语即戎。
君不见车轮碾地不碾尘，尘暗却遮车上人。又不见马口吸泉不吸月，月明岂解心中渴。所以君子交，毋为小人绝。
绿叶阴阴，满城风雨催梅润。画楼人近。朝雾来芳信。从解雕鞍，休数花吹阵。无多闷。燕催莺趁。付与春归恨。
春意催花，片云又作朝来雨。淡匀深注。红紫纷无数。社日人家，准拟行春去。痴儿女。倚门凝伫。借问东郊路。
江上新晴，闲撑小艇寻梅去。自知梅处。香满鱼家路。路尽疏篱，一树开如许。留人住。留人不住。黯淡黄昏雨。
春浪桃花，禹门三尺平跳过。死生不坐。变化须归我。山起南云，白雨声相和。还知么。点点真个。块土何曾破。
江上旗亭，送君还是逢君处。酒阑呼渡。云压沙鸥暮。漠漠萧萧，香冻梨花雨。添愁绪。断肠柔橹。相逐寒潮去。
秀眼谩生千媚，钗玉重，髻云低。寂寂挹妆羞泪，怨分携。鸳帐愿从今夜，梦长连晓鸡。小逐画船风月，渡江西。
飞雪初晴，晓来佳气生庭户。宝薰笼雾。帘幕香风度。鹤发龟龄，堂上潘舆驻。花深处。缓歌金缕。莫惜杯频举。
翠鬓佩明珂。度纹波。亲到曾入梦，听云和。洞庭香、随月影来过。无尘土、敢涴弓罗。正似梦时风韵、更娇多。
去岁天涯，一灯闲作幽窗伴。酒来须满。不待旁人劝。今岁天涯，又是年华晚。凄凉惯。问天不管。只我何曾管。
高柳蝉嘶，采菱歌断秋风起。晚云如髻。湖上山横翠。帘卷西楼，过雨凉生袂。天如水。画楼十二。有个人同倚。
欲问东君，为谁重到江头路。断桥薄暮。香透溪云渡。细草平沙，愁入凌波步。今何许。怨春无语。片片随流水。
露下风高，井梧宫簟生秋意。画堂筵启。一曲呈珠缀。天外行云，欲去凝香袂。炉烟起。断肠声里。敛尽双蛾翠。
醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨，不记来时路。
醉漾轻舟，信流引到花深处。尘缘相误。无计花间住。烟水茫茫，千里斜阳暮。山无数。乱红如雨。不记来时路。
千里平阑，水天低处山无数。断城孤树。城外人来去。欲问青鸾，杳杳随烟雾。空怀古。巴山何处。自剪镫听雨。
春渐暖，草初齐。小桥西。雨过夭桃已满枝。听莺啼。记取相逢时候，垂杨染就仙衣。独立不知斜日晚，咏新诗。
满眼韶华，东风惯是吹红去。几番烟雾，只有花难护。梦里相思，故国王孙路，春无主！杜鹃啼处，泪染胭脂雨。
无那文园病，秋来独未苏。江风惊木落，檐日惜阴徂。拙宦同门限，劳生学户枢。愤忧何以托，惟是著《潜夫》。
圣人出，龙翩翩。美人出，以管弦。千旌万骑雄哉纷。四家从以部领军。舞剑浮白觞，我镇国。陈秘戏，乐复乐。
九十春光，可怜长日空辜负。别离情绪，最怕黄昏雨。倚遍楼头，望断春归处。人无语，落花飞絮，又过秋千去。
萱草萋萋兮，山之隅。杂玄芝兮，间绿芜。嗟彼秋风兮，遽以枯。俾其根日萧索而不可保兮，何以慰此心之踟蹰。
迢迢我思，远莫致之。三闾餐英，宏放厥词。卜居之什，其心孔悲。柴桑三径，作德是宜。允矣君子，百世之师。
佛不在木，念不在珠。绵绵不断，无欠无馀。厥色维紫，厥质维樗。渠今即我，我不是渠。永言数之，渠我如如。
临高台，天中央。白玉作柱，黄金为梁。台端有嘉宾，台下启周行。周行四达，佳宾相望。投弓惜鹄，鸣凤来翔。
碧海凝霜，问谁唤作春光住。绿烟轻处。月染幽香聚。缥缈云魂，旧厌霓裳舞。天台路。山空月冷。不管刘郎误。
卖姜来也。谁是能酬价者。不须悭。老去丝尤密，酸来心愈丹。垂涎休自闷，有泪也须弹。最疗人閒病，乍炎寒。
愁逐春来，那知愁蚤春还蚤。一天烟草。只有愁来道。花落无多，不用东风扫。留阶好。玉颜谁保。一夕枝枝老。
敲日玻璃，楚山入梦吴山润。草间春近。雾报番风信。杨柳楼头，飞雪还成阵。丝牵闷。燕趋莺趁。织作江南恨。
先生非石隐，束志卧蒿莱。乡觅无何有，辞拈《归去来》。文章能立命，仙佛迸为才。得不低头拜，追陪襟抱开。
梦里关山近，休歌《行路难》。五更频涉远，千里独冲寒。绕膝仍相聚，牵衣不尽欢。钟声忽惊断，欹枕泪阑干。
帘捲东风，数声花外闻啼鸟。此时怀抱。知有愁多少。离恨年年，应被青山笑。春还早。萋萋芳草。绿遍长亭道。
秋馆黄昏，小风香阵欺裙蝶。近霜花叶。著意红双叠。多少新愁，夜夜西楼月。伤今别。月圆时节。长是佳期阙。
杜宇年年，声声只唤春归去。春归何处。且把帘垂住。帘捲东风，春竟穿帘去。留难住。放春归去。来岁春来处。
人去难留，轻烟影里千丝袅。离魂应绕。牵惹情多少。梦断孤帆，回首长亭杳。开蓬了。月斜风晓。一幅相思稿。
小雨斑斑，垂杨影里青青麦。越阡度陌。好个南村宅。雁塔同题，相对俱头白。今何夕。修篁怪石。留我狂吟客。
忆昔芳时，花间曾绾同心结。飞飞蝴蝶。细草轻烟抹。何事而今，楼迥人难接。愁千叠。玉钗敲折。一枕残更月。
掩袖留香香未许。弱烟如绪。双丝花罅透云痕。欲销魂。低鬟小语不教闻。鹊脑为郎温。微雨浅寒吹户，烛黄昏。
风力软，弄晴天。柳如烟。水满平湖看画船。簇神仙。百舌黄鹂交语，一声一啭堪怜。好花多在鬓云边。晓妆鲜。
万籁无声，小园恰是深山静。惜花人病。懒向雕栏凭。月上高枝，枕弄芭蕉影。帘栊迥。西风绕定。挑落灯花冷。
折柳尊前，离亭歌罢西风冷。路遥酒醒。立尽斜阳影。流水行云，从此知难定。阑休凭。月残烟暝。总是凄凉境。
昼静帘垂，落花满地莺无语。乱愁如许。不共春归去。伫望天涯，一带云连树。人何处。相思难诉。分付风前絮。
白露飞回，绿杨丝外轻帆转。水平村远，一镜菱花满。赋别江淹，已是登临倦。无人管，夕阳帘卷，风里渔歌断。
剑外何如，人烟鸟道穷相附。重重栈树。穿近天低处。关有谁当，十万争豺虎。中原阻。髻云堆户。那便鹃啼曙。
彩月侵廊，泛凉花树如轻绮。去来风意。天淡明河地。银烛深深，不照凭阑事。空憔悴。梦痕如水。重叠吴山翠。
万转千回，细思此计真成左。浪浮单舸。远去如何可。我最怜卿，未必卿怜我。风声大。凭阑昏坐。不觉杨花堕。
大好河山，登临忍舍风光美。且因君起。明月人千里。故国归与，历历从前事。心如水。臣门如市。不是平生意。
笑指黄花，两年前事君应记。天涯此意。留对花垂泪。似水流年，流去真容易。相思味。嘱君休试。怕短英雄气。
一叶飞红，凭他写就相思句。天涯几树。摇落随风雨。倚尽高楼，不见人归处。斜阳暮。安排笺楮。分付征鸿去。
雨外竹萧萧。不似芭蕉。却似芭蕉。一样秋声两样秋。抛书闲就窗纱坐，道是无聊。不是无聊。烛已成灰意未销。
两岸飞花，长条不系东风住。春归何处。烟雨迷前路。吹笛愁亭，别意随风度。鹃啼苦。青山无主。袖手看云树。
聚散匆匆，白沙翠竹江村路。暮云烟树。都为相思苦。憔悴天涯，有意同谁语。浑无绪。闲秋几许。最怕黄昏雨。
兰夜华灯，麝薰一缕肠千折。自从离别。此际真愁绝。花近窗前，云掩窗前月。圆还缺。落花时节。旧恨凭谁说。
梦里梁园，暖风迟日熏罗绮。满城桃李。车马红尘起。客枕三年，故国云千里。更残未。夜寒如水。茅屋清霜底。
国艳天香，一丛百朵开来半。燕忙莺乱。要结寻芳伴。买断春风，醉倒应须拚。清尊满。谢家池馆。岁岁年年看。
把酒留春，醉扶红袖花前倒。落花风扫。红雨深芳草。又恨春迟，又恨春归早。花应笑。惜春人老。枉被春风恼。
秋树风高，可怜憔悴门前柳。白衣去后。闲却持杯手。一笑相逢，落帽年时友。君知否。南山如旧。人比黄花瘦。
花恨开迟，为花迟后为花恼。问花开了。却恨花开早。人貌年年，不似花长好。还知道。年年人貌。却笑花先老。
我无茅一把，谁有橘千头。应物机仍拙，忧时涕欲流。谩违鱼鸟信，岂为稻粱谋。老去轻三仕，诗来抵《四愁》。
离棹逡巡欲动，临极浦，故人相送。去住心情知不共，金船满捧。绮罗愁，丝管咽。回别，帆影灭，江浪如雪。
汝有一对眼，我也有一对眼。汝若瞒，还自瞒。汝若成佛作祖，老僧无汝底分。汝若做驴做马，老僧救汝不得。
玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。
漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。
湖南通古寺，来往意无涯。欲识云门路，千峰到若耶。春山子敬宅，古木谢敷家。自可长偕隐，那言相去赊。
江声五十里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。
一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。
两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。
山中常见月，不及共游时。水上恐将缺，林端爱落迟。乌惊宪府客，人咏鲍家诗。永夜南桥望，裴回若有期。
真性在方丈，寂寥无四邻。秋天月色正，清夜道心真。大梦观前事，浮名悟此身。不知庭树意，荣落感何人。
江南梅雨天，别思极春前。长路飞鸣鹤，离帆聚散烟。清晨趋九陌，秋色望三边。见说王都尹，山阳辟一贤。
羽檄飞未息，离情远近同。感君繇泛瑟，关我是征鸿。眇默归人尽，疏芜夜渡空。还期当岁晚，独在路行中。
双峰百战后，真界满尘埃。蔓草缘空壁，悲风起故台。野花寒更发，山月暝还来。何事池中水，东流独不回。
晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。
前昨回私第，旋闻寝疾终。四邻方响绝，二月牡丹空。冢已迁名境，碑仍待至公。秪应遗爱理，长在楚南风。
耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。
两树夹招提，三春引影低。叶中微有字，阶下已成蹊。含气同修短，分条德且齐。不容凡鸟坐，应欲俟鸾栖。
春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
何当开此镜，即见发如丝。白日急于水，少年能几时。每逢芳草处，长返故园迟。所以多为客，蹉跎欲怨谁。
风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。
贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。
悔作望南浦，望中生远愁。因知人易老，为有水东流。欲附故乡信，不逢归客舟。萋萋两岸草，又度一年秋。
穷边足风惨，何处醉楼台？家去几千里，月圆十二回。寒阡随日远，雪路向城开。游子久无信，年年空雁来。
石室扫无尘，人寰与此分。飞来南浦树，半是华山云。浮世几多事，先生应不闻。寒山满西日，空照雁成群。
过此一酸辛，行人泪有痕。独残新碧树，犹拥旧朱门。歌歇云初散，檐空燕尚存。不知弹铗客，何处感新恩。
僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。
半酣走马别，别后锁边城。日落月未上，鸟栖人独行。方驰故国恋，复怆长年情。入夜不能息，何当闲此生。
的的星河落，沾苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。
语别在中夜，登车离故乡。曙钟寒出岳，残月迥凝霜。风柳条多折，沙云气尽黄。行逢海西雁，零落不成行。
金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。
稀逢息心侣，细话远山期。河汉秋深夜，杉梧露滴时。风传林磬响，月掩草堂迟。坐卧禅心在，浮生皆不知。
为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。
殿中日相命，开尊话旧时。馀钟催鸟绝，积雪阻僧期。林静寒光远，天阴曙色迟。今夕复何夕，人谒去难追。
一室意何有，闲门为我开。炉香寒自灭，履雪饭初回。窗迥孤山入，灯残片月来。禅心方此地，不必访天台。
天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。
何处生春早，春生霁色中。远林横返照，高树亚东风。水冻霜威庇，泥新地气融。渐知残雪薄，杪近最怜丛。
何处生春早，春生梅援中。蕊排难犯雪，香乞拟来风。陇迥羌声怨，江遥客思融。年年最相恼，缘未有诸丛。
一言感激士，三世义忠臣。破瓮嫌妨路，烧庄耻属人。迥分辽海气，闲蹋洛阳尘。傥使权由我，还君白马津。
君骨久为土，我心长似灰。百年何处尽，三夜梦中来。逝水良已矣，行云安在哉？坐看朝日出，众鸟双裴回。
向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。
閒窗结幽梦，此梦谁人知。夜半初得处，天明临去时。山川已久隔，云雨两无期。何事来相感，又成新别离。
塞上风雨思，城中兄弟情。北随鹓立位，南送雁来声。遇适尤兼恨，闻书喜复惊。唯应遥料得，知我伴君行。
杨画远于展，何言今在兹。依然古妆服，但感时节移。念君一朝意，遗我千载思。子亦几时客，安能长苦悲。
梨叶已成阴，柳条纷起絮。波绿紫屏风，螺红碧筹箸。三杯面上热，万事心中去。我意风散云，何劳问行处。
闲花未零落，心绪已纷纷。久客无人见，新禽何处闻？舟随一水远，路出万山分。夜月生愁望，孤光必照君。
昔见初栽日，今逢成树时。存思心更感，绕看步还迟。蝶舞摇风蕊，莺啼含露枝。裴回不忍去，应与醉相宜。
遥遥去舸新，浸郭苇兼蘋。树列巢滩鹤，乡多钓浦人。虹分阳羡雨，浪隔广陵春。知竟三年秩，琴书外是贫。
相逢未作期，相送定何之。不得长年少，那堪远别离。泛湖乘月早，践雪过山迟。永望多时立，翻如在梦思。
高低竹杂松，积翠复留风。路极阴溪里，寒生暑气中。闲云低覆草，片水静涵空。方见洋源牧，心侔造化功。
幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
绕巷夹溪红，萧条逐北风。别林遗宿鸟，浮水载鸣虫。石小埋初尽，枝长落未终。带霜书丽什，闲读白云中。
寂寞故宫春，残灯晓尚存。从来非妾过，偶尔失君恩。花落伤容鬓，莺啼惊梦魂。翠华如可待，应免老长门。
一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
终朝异五岳，列翠满长安。地去搜扬近，人谋隐遁难。水穿诸苑过，雪照一城寒。为问红尘里，谁同驻马看。
懒更学诸馀，林中埽地居。腻衣穿不洗，白发短慵梳。苦相常多泪，劳生自悟虚。闲行人事绝，亲故亦无书。
世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
明蒙竹间亭，天暖幽桂碧。云生四面山，水接当阶石。湿树浴鸟痕，破苔卧鹿迹。不缘尘驾触，堪作商皓宅。
乱后寄僧居，看花恨有馀。香宜闲静立，态似别离初。朵密红相照，栏低画不如。狂风任吹却，最共野人疏。
空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
南陌去悠悠，东郊不少留。同怀扇枕恋，独念倚门愁。路绕天山雪，家临海树秋。鲁连功未报，且莫蹈沧洲。
归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
端居不出户，满目望云山。落日鸟边下，秋原人外闲。遥知远林际，不见此檐间。好客多乘月，应门莫上关。
浮生信如寄，薄宦夫何有。来往本无归，别离方此受。柳色蔼春馀，槐阴清夏首。不觉御沟上，衔悲执杯酒。
老来懒赋诗，惟有老相随。宿世谬词客，前身应画师。不能舍馀习，偶被世人知。名字本皆是，此心还不知。
春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
岁暮乡关远，天涯手重携。雪埋江树短，云压夜城低。宝瑟湘灵怨，清砧杜魄啼。不须临皎镜，年长易凄凄。
早雾浓于雨，田深黍稻低。出门鸡未唱，过客马频嘶。树色遥藏店，泉声暗傍畦。独吟三十里，城月尚如圭。
年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，绕篱红杏稀。
满轴编新句，翛然大雅风。名因五字得，命合一言通。景尽才难尽，吟终意未终。似逢曹与谢，烟雨思何穷。
主人常不在，春物为谁开。桃艳红将落，梨华雪又摧。晓莺闲自啭，游客暮空回。尚有馀芳在，犹堪载酒来。
为儒逢世乱，吾道欲何之。学剑已应晚，归山今又迟。故人三载别，明月两乡悲。惆怅沧江上，星星鬓有丝。
闲门荫堤柳，秋渠含夕清。微风送荷气，坐客散尘缨。守默共无吝，抱冲俱寡营。良时颇高会，琴酌共开情。
空斋无一事，岸帻故人期。暂辍观书夜，还题玩月诗。远钟高枕后，清露捲帘时。暗觉新秋近，残河欲曙迟。
江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因北归去，淮上对秋山。
借问江上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。
扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
心与青春背，新年亦掩扉。渐穷无相学，惟避不材讥。积病攻难愈，衔恩报转微。定知书课日，优诏许辞归。
春风杨柳陌，连骑醉离觞。千里远山碧，一条归路长。花开愁北渚，云去渡南湘。东望濛濛处，烟波是故乡。
高木已萧索，夜雨复秋风。坠叶鸣丛竹，斜根拥断蓬。半侵山色里，长在水声中。此地何人到，云门去亦通。
清源君子居，左右尽图书。三径春自足，一瓢欢有馀。庭莎成野席，阑药是家蔬。幽显岂殊迹，昔贤徒病诸。
当轩云月开，清夜故人杯。拥褐觉霜下，抱琴闻雁来。迎风君顾步，临路我迟回。双鬓共如此，此欢非易陪。
引水香山近，穿云复绕林。才闻篱外响，已觉石边深。满处侵苔色，澄来见柳阴。微风月明夜，知有五湖心。
素壁画飞泉，从云落树颠。练垂疑叶响，云并觉枝偏。利物得双剑，为儒当一贤。应思洒尘陌，调膳亦芳鲜。
壮志随年尽，谋身意未安。风尘交契阔，老大别离难。腊近晴多暖，春迟夜却寒。谁堪少兄弟，三十又无官。
我年一何长，鬓发日已白。俛仰天地间，能为几时客。惆怅故山云，裴回空日夕。何事与时人，东城复南陌。
风月清江夜，山水白云朝。万里同为客，三秋契不凋。戏凫分断岸，归骑别高标。一去仙桥道，还望锦城遥。
日掩鸿都夕，河低乱箭移。虫飞明月户，鹊绕落花枝。兰襟帐北壑，玉匣鼓文漪。闻有啼莺处，暗幄晓云披。
咫尺不相见，便同天一涯。何必隔关山，乃言伤别离。君心与我心，脉脉无由知。谁堪近别苦，远别犹有期。
登高唯北望，菊助可□明。离恨初逢节，贫居只喜晴。好文时可见，学稼老无成。莫叹关山阻，何当不阻兵。
风息斜阳尽，游人曲落间。采花因覆酒，行草转看山。柳散新霜下，天晴早雁还。伤秋非骑省，玄发白成斑。
故人江海别，几度隔山川。乍见翻疑梦，相悲各问年。孤灯寒照雨，湿竹暗浮烟。更有明朝恨，离杯惜共传。
闻蝉昼眠后，欹枕对蓬蒿。羸病懒寻戴，田园方咏陶。傍檐虫挂静，出树蝶飞高。惆怅临清镜，思君见鬓毛。
雁稀秋色尽，落日对寒山。避事多称疾，留僧独闭关。心归尘俗外，道胜有无间。仍忆东林友，相期久不还。
雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
此台如可废，此恨有谁平。纵使迷青草，终难没旧名。天悲朝雨色，岳哭夜猿声。不是心偏苦，应关自古情。
庭小同蜗舍，门闲称雀罗。火将灯共尽，风与雪相和。老睡随年减，衰情向夕多。不知同病者，争奈夜长何。
披衣未冠栉，晨起入前林。宿露残花气，朝光新叶阴。傍松人迹少，隔竹鸟声深。闲倚小桥立，倾头时一吟。
引棹寻池岸，移尊就菊丛。何言济川后，相访钓船中。白首故情在，青云往事空。同时六学士，五相一渔翁。
斜月入前楹，迢迢夜坐情。梧桐上阶影，蟋蟀近床声。曙傍窗间至，秋从簟上生。感时因忆事，不寝到鸡鸣。
满眼虽多客，开眉复向谁。少年非我伴，秋夜与君期。落魄俱耽酒，殷勤共爱诗。相怜别有意，彼此老无儿。
病眼昏似夜，衰鬓飒如秋。除却须衣食，平生百事休。知君善易者，问我决疑不。不卜非他故，人间无所求。
东归多旅恨，西上少知音。寒食看花眼，春风落日心。百忧当二月，一醉直千金。到处公卿席，无辞酒盏深。
共作千里伴，俱为一郡回。岁阴中路尽，乡思先春来。山雪晚犹在，淮冰晴欲开。归欤吟可作，休恋主人杯。
门有医来往，庭无客送迎。病销谈笑兴，老足叹嗟声。鹤伴临池立，人扶下砌行。脚疮春断酒，那得有心情。
节物行摇落，年颜坐变衰。树初黄叶日，人欲白头时。乡国程程远，亲朋处处辞。唯残病与老，一步不相离。
春色有时尽，公门终日忙。两衙但不阙，一醉亦何妨。芳树花团雪，衰翁鬓扑霜。知君倚年少，未苦惜风光。
霁月光如练，盈庭复满池。秋深无热后，夜浅未寒时。露叶团荒菊，风枝落病梨。相思懒相访，应是各年衰。
弱柳缘堤种，虚亭压水开。条疑逐风去，波欲上阶来。翠羽偷鱼入，红腰学舞回。春愁正无绪，争不尽残杯。
莫隐深山去，君应到自嫌。齿伤朝水冷，貌苦夜霜严。渔去风生浦，樵归雪满岩。不如来饮酒，相对醉厌厌。
一日不见如三月，一月相思如七年。似隔山河千里地，仍当风雨九秋天。明朝斋满相寻去，挈榼抱衾同醉眠。
深闭竹间扉，静埽松下地。独啸晚风前，何人知此意。看山尽日坐，枕帙移时睡。谁能从我游，使君心无事。
勿言临都五六里，扶病出城相送来。莫道长安一步地，马头西去几时回。与君后会知何处，为我今朝尽一杯。
秋鸿次第过，哀猿朝夕闻。是日孤舟客，此地亦离群。濛濛润衣雨，漠漠冒帆云。不醉浔阳酒，烟波愁杀人。
樱桃昨夜开如雪，鬓发今年白如霜。渐觉花前成老丑，何曾酒后更颠狂。谁能闻此来相劝，共泥春风醉一场。
西轩草诏暇，松竹深寂寂。月出清风来，忽似山中夕。因成西南梦，梦作游仙客。觉闻宫漏声，犹谓山泉滴。
朝怜一床日，暮爱一炉火。床暖日高眠，炉温夜深坐。雀罗门懒出，鹤发头慵裹。除却刘与吴，何人来问我。
山风熟异果，应是供真仙。味似云腴美，形如玉脑圆。衔来多野鹤，落处半灵泉。必共玄都柰，花开不记年。
忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
微雨夜来歇，江南春色回。本惊时不住，还恐老相催。人好千场醉，花无百日开。岂堪沧海畔，为客十年来。
寂寞应千岁，桃花想一枝。路人看古木，江月向空祠。云雨飞何处，山川是旧时。独怜春草色，犹似忆佳期。
望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
宰臣思得度，鸥鸟恋为群。远客回飞锡，空山卧白云。夕阳孤艇去，秋水两溪分。归共临川史，同翻贝叶文。
岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
燃灯传七祖，杖锡为诸侯。来去云无意，东西水自流。青山春满目，白日夜随舟。知到梁园下，苍生赖此游。
迟迟立驷马，久客恋潇湘。明日谁同路，新年独到乡。孤烟向驿远，积雪去关长。秦地看春色，南枝不可忘。
星象南宫远，风流上客稀。九重思晓奏，万里见春归。棹发空江响，城孤落日晖。离心与杨柳，临水更依依。
上方鸣夕磬，林下一僧还。密行传人少，禅心对虎闲。青松临古路，白月满寒山。旧识窗前桂，经霜更待攀。
匹马风尘色，千峰旦暮时。遥看落日尽，独向远山迟。故驿花临道，荒村竹映篱。谁怜却回首，步步恋南枝。
上方幽且暮，台殿隐蒙笼。远磬秋山里，清猿古木中。众溪连竹路，诸岭共松风。傥许栖林下，甘成白首翁。
江枫日摇落，转爱寒潭静。水色淡如空，山光复相映。人闲流更慢，鱼戏波难定。楚客往来多，偏知白鸥性。
细雨度深闺，莺愁欲懒啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
千古海门石，移归吟叟居。窍腥蛟出后，形瘦浪冲馀。工语宁无玉，僧知忽有书。好期仙者叱，变化向庭隅。
夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
柳动御沟清，威迟堤上行。城隅日未过，山色雨初晴。莺避传呼起，花临府署明。簿书盈几案，要自有高情。
朱门退公后，高兴对花枝。望阙无穷思，看书欲尽时。含芳朝竞发，凝艳晚相宜。人意殷勤惜，狂风岂得知。
吴越古今路，沧波朝夕流。从来别离地，能使管弦愁。江草带烟暮，海云含雨秋。知君五陵客，不乐石门游。
秋次池上馆，林塘照南荣。尘衣纷未解，幽思浩已盈。风莲坠故萼，露菊含晚英。恨为一夕客，愁听晨鸡鸣。
凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
偶与山僧宿，吟诗坐到明。夜凉耽月色，秋渴漱泉声。涧木如竿耸，窗云作片生。白衣闲自贵，不揖汉公卿。
万类半已动，此心宁自安。月沈平野尽，星隐曙空残。马渡横流广，人行湛露寒。还思犹梦者，不信早行难。
朱槛满明月，美人歌落梅。忽惊尘起处，疑是有风来。一曲听初彻，几年愁暂开。东南正云雨，不得见阳台。
性与才俱拙，名场迹甚微。久居颜亦厚，独立事多非。刻骨搜新句，无人悯白衣。明时自堪恋，不是不知机。
春暮雨微微，翻疑坠叶时。气蒙杨柳重，寒勒牡丹迟。未夕鸟先宿，望晴人有期。何当廓阴闭，新暑竹风吹。
菡萏遍秋水，隔林香似焚。僧同池上宿，霞向月边分。渚鸟栖蒲立，城砧接曙闻。来宵莫他约，重此话孤云。
省学为诗日，宵吟每达晨。十年期是梦，一事未成身。枉别山中客，殊非世上人。今来已如此，须得桂荣新。
十五年馀苦，今朝始遇君。无惭于白日，不枉别孤云。得失天难问，称扬鬼亦闻。此恩销镂骨，吟坐叶纷纷。
人皆言子屈，独我谓君非。明主既难谒，青山何不归？年虚侵雪鬓，尘枉污麻衣。自古逃名者，至今名岂微。
非神亦非仙，非术亦非幻。天地有终穷，桑田几迁变。身固非我有，财亦何足恋。曷不从吾游，骑鲸腾汗漫。
夭桃临方塘，暮色堪秋思。托根岂求润，照影非自媚。罥挂青柳丝，零落绿钱地。佳期竟何许，时有幽禽至。
有山来便有，万丈落云端。雾喷千岩湿，雷倾九夏寒。图中僧写去，湖上客回看。却羡为猿鹤，飞鸣近碧湍。
岁暮天涯客，寒窗欲晓时。君恩空自感，乡思梦先知。重谊人愁别，惊栖鹊恋枝。不堪楼上角，南向海风吹。
草草还草草，湖东别离早。何处愁杀人，归鞍雪中道。出门迷辙迹，云水白浩浩。明日武陵西，相思鬓堪老。
问人知寺路，松竹暗春山。潭黑龙应在，巢空鹤未还。经年为客倦，半日与僧闲。更共尝新茗，闻钟笑语间。
数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
龙沙重九会，千骑驻旌旗。水木秋光净，丝桐雅奏迟。烟芜敛暝色，霜菊发寒姿。今日从公醉，全胜落帽时。
上国路绵绵，行人候晓天。离亭绿绮奏，乡树白云连。江露湿征袂，山莺宜泊船。春风若为别，相顾起尊前。
湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。
倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。
迢迢江汉路，秋色又堪惊。半夜闻鸿雁，多年别弟兄。高风云影断，微雨菊花明。欲寄东归信，裴回无限情。
萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。
绿树荫青苔，柴门临水开。簟凉初熟麦，枕腻乍经梅。鱼跃海风起，鼍鸣江雨来。佳人竟何处，日夕上楼台。
漠漠故宫地，月凉风露幽。鸡鸣荒戍晓，雁过古城秋。杨柳北归路，蒹葭南渡舟。去乡今已远，更上望京楼。
津亭多别离，杨柳半无枝。住接猿啼处，行逢雁过时。江风飏帆急，山月下楼迟。还就西斋宿，烟波劳梦思。
异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。
残月皓烟露，掩门深竹斋。水虫鸣曲槛，山鸟下空阶。清镜晓看发，素琴秋寄怀。因知北窗客，日与世情乖。
松偃石床平，何人识姓名。溪冰寒棹响，岩雪夜窗明。机尽心猿伏，神闲意马行。应知此来客，身世两无情。
池寒柳复凋，独宿夜迢迢。雨顶冠应冷，风毛剑欲飘。故巢迷碧水，旧侣越丹霄。不是无归处，心高多寂寥。
不共众山同，岧峣出迥空。几层高鸟外，万仞一楼中。水落难归地，云离便逐风。唯应霄汉客，绝顶路方通。
徒为经异岳，不得访灵踪。日尽行难尽，千重复万重。云垂多作雨，雷动半和钟。孤竹人藏处，无因认本峰。
独立长堤上，西风满客衣。日临秋草广，山接远天微。岸叶随波尽，沙云与鸟飞。秦人宁有素，去意自知归。
昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
他皆宴牡丹，独又出长安。远道行非易，无图住自难。离城风已暖，近岳雨翻寒。此去知谁顾，闲吟祗自宽。
赤城霞外寺，不忘旧登年。石上吟分海，楼中语近天。重游空有梦，再隐定无缘。独夜休行道，星辰静照禅。
夫子垂竿处，空江照古台。无人更如此，白浪自成堆。鹤静寻僧去，鱼狂入海回。登临秋值晚，树石尽多苔。
岂要私相许，君诗自入神。风骚何句出，瀑布一联新。□若长如此，名须远逐身。闲斋舒复卷，留滞忽经旬。
未得凌云价，何惭所买真。自知桃李世，有爱岁寒人。瑟瑟初离涧，青青未识尘。宁同买花者，贵逐片时春。
久与寒灰合，人中亦觉闲。重城不锁梦，每夜自归山。雨破冥鸿出，桐枯井月还。唯君道心在，来往寂寥间。
我亦游山者，常经旧所经。雪消天外碧，春晓海中青。可见乱离世，况临衰病形。怜君此行兴，独入白云屏。
禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
簪履为官兴，芙蓉结社缘。应思陶令醉，时访远公禅。茶影中残月，松声里落泉。此门曾共说，知未遂终焉。
莫问休持钵，从贫乞已疏。侯门叨月俸，斋食剩年储。簪履三千外，形骸六十馀。旧峰呵练若，松径接匡庐。
晚照背高台，残钟残角催。能销几度落，已是半生来。吹叶阴风发，漫空暝色回。因思古人事，更变尽尘埃。
高房占境幽，讲退即冥搜。欠鹤同支遁，多诗似惠休。瓶澄孤井浪，案白小窗秋。莫道归山字，朝贤日献酬。
竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。
亭上风犹急，桥边月已斜。柳寒难吐絮，浪浊不成花。岐路春三月，园林海一涯。萧然正无寐，夜橹莫咿哑。
泽春关路迥，暮雨细霏霏。带雾昏河浪，和尘重客衣。望中迷去骑，愁里乱斜晖。惆怅家山远，溟濛湿翠微。
漠漠澹云烟，秋归泽国天。风高还促燕，雨细未妨蝉。静引荒城望，凉惊旅枕眠。更堪憔悴里，欲泛洞庭船。
沧溟分故国，渺渺泛杯归。天尽终期到，人生此别稀。无风亦骇浪，未午已斜晖。系帛何须雁，金乌日日飞。
万里指吴山，高秋杖锡还。别来双阙老，归去片云闲。师在有无外，我婴尘土间。居然本相别，不要惨离颜。
柳弱风长在，云轻雨易休。不劳芳草色，更惹夕阳愁。万里独归去，五陵无与游。春心渐伤尽，何处有高楼。
柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
驻想持金错，居然作管灰。绮罗纤手制，桃李向春开。拾藻蜂初泊，衔花鸟未回。不言将巧笑，翻逐美人来。
倚棹望兹川，销魂独黯然。乡连江北树，云断日南天。剑别龙初没，书成雁不传。离舟意无限，催渡复催年。
乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
君子事行役，再空芳岁期。美人旷遥伫，万里浮云思。园桃绽红艳，郊叶柔绿滋。坐看长夏晚，秋月生罗帷。
牵牛遥映水，织女正当车。星桥通汉使，机石逐仙槎。隔河相望近，经秋离别赊。秋将今夕恨，复看明年花。
渡口欲黄昏，归人争渡喧。近钟清野寺，远火点江村。见雁思乡信，闻猿积泪痕。孤舟万里外，秋月不堪论。
盈盈一水隔，寂寂二更初。波上思罗袜，鱼边忆素书。月如眉已画，云似鬓新梳。春物知人意，桃花笑索居。
按节辞黄阁，登坛恋赤墀。衔恩期报主，授律远行师。野鹊迎金印，郊云拂画旗。叨陪幕中客，敢和出车诗。
白发轮台使，边功竟不成。云沙万里地，孤负一书生。池上风回舫，桥西雨过城。醉眠乡梦罢，东望羡归程。
近县多过客，似君诚亦稀。南楼取凉好，便送故人归。鸟向望中灭，雨侵晴处飞。应须乘月去，且为解征衣。
白日扃泉户，青春掩夜台。旧堂阶草长，空院砌花开。山晚铭旌去，郊寒骑吹回。三川难可见，应惜庾公才。
女几知君忆，春云相逐归。草堂开药裹，苔壁取荷衣。老竹移时少，新花旧处飞。可怜真傲吏，尘事到山稀。
宿昔三台践，荣华驷马归。印从青琐拜，翰入紫宸挥。题剑恩方重，藏舟事已非。龙门不可望，感激涕沾衣。
无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
孤城临远水，千里见寒山。白雪无人唱，沧洲尽日闲。鸟归残烧外，帆出断云间。此地秋风起，应随计吏还。
窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。
溪路曾来日，年多与旧同。地寒松影里，僧老磬声中。远水清风落，闲云别院通。心源若无碍，何必更论空。
江风木落天，游子感流年。万里波连蜀，三更雨到船。梦残灯影外，愁积苇业边。不及樵渔客，全家住岛田。
九拒危城下，萧条送尔归。寒风吹画角，暮雪犯征衣。道里犹成间，亲朋重与违。白云愁欲断，看入大梁飞。
高馆动离瑟，亲宾聊叹稀。笑歌情不尽，欢待礼无违。清露府莲结，碧云皋鹤飞。还家与□惠，雨露岂殊归。
绿竹初成苑，丹砂欲化金。乘龙与骖凤，歌吹满山林。爽气凝情迥，寒光映浦深。忘忧题此观，为乐赏同心。
二年共游处，一旦各西东。请君聊驻马，看我转征蓬。画鹢愁南海，离驹思北风。何时似春雁，双入上林中。
人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
雪尽铜驼路，花照石崇家。年光开柳色，池影汎云华。赏洽情方远，春归景未赊。欲知多暇日，尊酒渍澄霞。
枕障熏炉隔绣帷，二年终日苦相思，杏花明月始应知。天上人间何处去，旧欢新梦觉来时，黄昏微雨画帘垂。
细泉深处落，夜久渐闻声。独起出门听，欲寻当涧行。还疑隔林远，复畏有风生。月下长来此，无人亦到明。
欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
心将积雪欺，根与白云离。远寄僧犹忆，高看鹤未知。影交新长叶，皴匝旧生枝。多少同时种，深山不得移。
达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
在郡多殊称，无人不望回。离城携客去，度岭担猿来。障写经冬蕊，瓶缄落暑梅。长安有归宅，归见锁青苔。
从容无限意，不独为离群。年长惊黄叶，时清厌白云。旧山回马见，寒瀑别家闻。相与存吾道，穷通各自分。
千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
长江落照天，物景似当年。忆昔携村酒，相将上钓船。狂歌红蓼岸，惊起白鸥眠。今日趋名急，临风一黯然。
夕风庭叶落，谁见此时情。不作关河梦，空闻砧杵声。会须求至理，何必叹无成。好约高僧宿，同看海月生。
咫尺风骚客，难谐面继酬。相思对烟雨，一雁下汀洲。花影谁家坞，笛声何处楼？支筇朗吟罢，搔首独迟留。
一作边城客，闲门两度春。莺花深院雨，书剑满床尘。紫阁期终负，青云道未伸。犹怜陶靖节，诗酒每相亲。
随缘驻瓶锡，心已悟无生。默坐烟霞散，闲观水月明。竹深风倍冷，堂迥磬偏清。愿作传灯者，忘言学净名。
闲斋病初起，心绪复悠悠。开箧群书蠹，听蝉满树秋。诗魔还渐动，药债未能酬。为忆前山色，扶持上小楼。
酒醒江亭客，缠绵恨别离。笙歌筵散后，风月夜长时。耿耿看灯暗，悠悠结梦迟。若无骚雅分，何计达相思。
巷深芳草细，门静绿杨低。室迩人何处，花残月又西。武陵期已负，巫峡梦终迷。独立销魂久，双双好鸟啼。
年年三月暮，无计惜残红。酷恨西园雨，生憎南陌风。片随流水远，色逐断霞空。怅望丛林下，悠悠饮兴穷。
经年离象魏，孤宦在南荒。酒醒公斋冷，雨多归梦长。志难酬国泽，术欠致民康。吾子应相笑，区区道未光。
见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
讼闲徵赋毕，吏散卷帘时。听雨入秋竹，留僧覆旧棋。得诗书落叶，煮茗汲寒池。化俗功成后，烟霄会有期。
烟霞海边寺，高卧出门慵。白日少来客，清风生古松。虚窗从燕入，坏屐任苔封。几度陪师话，相留到暮钟。
群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。
西江天柱远，东越海门深。去割慈亲恋，行忧报国心。好风吹落日，流水引长吟。五月披裘者，应知不取金。
风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
吾怜宛溪好，百尺照心明。何谢新安水，千寻见底清。白沙留月色，绿竹助秋声。却笑严湍上，于今独擅名。
去年何时君别妾，南园绿草飞蝴蝶。今岁何时妾忆君，西山白雪暗晴云。玉关去此三千里，欲寄音书那可闻。
雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。
青山日将暝，寂寞谢公宅。竹里无人声，池中虚月白。荒庭衰草遍，废井苍苔积。唯有清风闻，时时起泉石。
不用问汤休，何人免白头。百年如过鸟，万事尽浮沤。别绪长牵梦，情由乱种愁。却嫌风景丽，窗外碧云秋。
携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。
愁见清明后，纷纷盖地红。惜看难过日，自落不因风。蝶散馀香在，莺啼半树空。堪悲一尊酒，从此似西东。
郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。
酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
重阳乘令序，四野开晴色。日月数初并，乾坤圣登极。菊黄迎酒泛，松翠凌霜直。游海难为深，负山徒倦力。
别意说难尽，离杯深莫辞。长歌终此席，一笑又何时。棹入寒潭急，帆当落照迟。远书如不寄，无以慰相思。
四时为第一，一岁一重来。好景应难胜，馀花虚自开。相思九个月，得信数枝梅。不向东门送，还成负酒杯。
瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
客引擎茶看，离披晒锦红。不缘开净域，争忍负春风。小片当吟落，清香入定空。何人来此植，应固恼休公。
曲池朝下雁，幽砌夕吟蛩。叶径兰芳尽，花潭菊气浓。寒催四序律，霜度九秋钟。还当明月夜，飞盖远相从。
衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
妙舞随裙动，行歌入扇清。莲花依帐发，秋月鉴帷明。云薄衣初捲，蝉飞翼转轻。若珍三代服，同擅绮纨名。
习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
手植知何代，年齐偃盖松。结根生别树，吹子落邻峰。古干经龙嗅，高烟过雁冲。可佳繁叶尽，声不碍秋钟。
海岳两无边，去来都偶然。齿因吟后冷，心向静中圆。虫网花间井，鸿鸣雨后天。叶书归旧寺，应附载钟船。
山亦怀恩地，高禽尽下飞。吏穿霞片望，僧埽月棱归。省拜墀烟近，林居玉漏微。曾令驻锡话，聊用慰攀依。
边声日夜合，朔风惊复来。龙山不可望，千里一裴回。捐扇破谁执，素纨轻欲裁。非时妒桃李，自是舞阳台。
微风惊暮坐，临牖思悠哉。开门复动竹，疑是故人来。时滴枝上露，稍沾阶下苔。何当一入幌，为拂绿琴埃。
入夜思归切，笛声清更哀。愁人不愿听，自到枕前来。风起塞云断，夜深关月开。平明独惆怅，落尽一庭梅。
留春春竟去，春去花如此。蝶舞绕应稀，鸟惊飞讵已。衰红辞故萼，繁绿扶彫蕊。自委不胜愁，庭风那更起。
夜梦还京北，乡心恨捣衣。朝逢入秦使，走马唤君归。驿路清霜下，关门黄叶稀。还家应信宿，看子速如飞。
东园长新笋，映日复穿篱。迸出依青嶂，攒生半绿池。色因林向背，行逐地高卑。但恐春将老，青青独尔为。
萧洒傍回汀，依微过短亭。气凉先动竹，点细未开萍。稍促高高燕，微疏的的萤。故园烟草色，仍近五门青。
舟小回仍数，楼危凭亦频。燕来从及社，蝶舞太侵晨。绛雪除烦后，霜梅取味新。年华无一事，只是自伤春。
不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
别筵欲尽秋，一醉海西楼。夜雨寒潮水，孤灯万里舟。酒飞鹦鹉重，歌送鹧鸪愁。惆怅三年客，难期此处游。
海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
寻仙向玉清，独倚雪初晴。木落寒郊迥，烟开叠嶂明。片云盘鹤影，孤磬杂松声。且共探玄理，归途月未生。
相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
阴盛此宵中，多为雨与风。坐无云雨至，看与雪霜同。抱湿离遥海，倾寒向迥空。年年不可值，还似命难通。
归家来几夜，倏忽觉秋残。月满方塘白，风依老树寒。戏鱼重跃定，惊鸟却栖难。为有门前路，吾生不得安。
白社思归处，青门见去人。乡遥茂苑树，路入广陵尘。海日潮浮晓，湖山雪露春。犹期来帝里，未是得闲人。
何人山雪夜，相访不相思。若得长闲日，应无暂到时。叶寒凋欲尽，泉冻落还迟。即此天明去，重来未有期。
虽将身佐幕，出入似闲居。草色长相待，山情信不疏。灯前春睡足，酒后夜寒馀。笔砚时时近，终非署簿书。
月过秋霖后，光应夜夜清。一回相忆起，几度独吟行。河汉东西直，山川远近明。寸心遥往处，新有雁来声。
古木有清阴，寒泉有下深。蝉从初伏噪，客向晚凉吟。白日欺玄鬓，沧江负素心。甚思中夜话，何路许相寻。
尽室寄沧洲，孤帆独溯流。天涯心似梦，江上雨兼秋。文字为人弃，田园被债收。此名如不得，何处拟将休。
迁客投于越，临江泪满衣。独随流水远，转觉故人稀。万木迎秋序，千峰驻晚晖。行舟犹未已，惆怅暮潮归。
虏近人行少，怜君独出城。故关逢落叶，寒日逐徂征。闻笛添归思，看山惬野情。皇华今绝少，龙额也相迎。
寻危兼采药，渡水又登山。独与高僧去，逍遥落日间。渐看闾里远，自觉性情閒。回首知音在，因令怅望还。
病来喜无事，多卧竹林间。此日一相见，明朝还掩关。幽人爱芳草，志士惜颓颜。岁晏不我弃，期君在故山。
天净河汉高，夜闲砧杵发。清秋忽如此，离恨应难歇。风乱池上萍，露光竹间月。与君共游处，勿作他乡别。
旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。
孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。
改席台能迥，留门月复光。云行遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。
江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。
江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。
迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。
对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。
汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。
客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。
步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。
易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此山薇。
曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。使者虽光彩，青枫远自愁。
细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。
篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。
村晚惊风度，庭幽过雨沾。夕阳薰细草，江色映疏帘。书乱谁能帙，杯乾可自添。时闻有馀论，未怪老夫潜。
追饯同舟日，伤春一水间。飘零为客久，衰老羡君还。花远重重树，云轻处处山。天涯故人少，更益鬓毛斑。
摧折不自守，秋风吹若何。暂时花戴雪，几处叶沈波。体弱春风早，丛长夜露多。江湖后摇落，亦恐岁蹉跎。
江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。
草绿长门掩，苔青永巷幽。宠移新爱夺，泪落故情留。啼鸟惊残梦，飞花搅独愁。自怜春色罢，团扇复迎秋。
芳草复芳草，断肠还断肠。自然堪下泪，何必更残阳。楚岸千万里，燕鸿三两行。有家归不得，况举别君觞。
窗虚枕簟凉，寝倦忆潇湘。山色几时老，人心终日忙。松风半夜雨，帘月满堂霜。匹马好归去，江头橘正香。
年年不相见，相见却成悲。教我泪如霰，嗟君发似丝。正伤携手处，况值落花时。莫惜今宵醉，人间忽忽期。
有恨秋来极，无端别后知。夜阑终耿耿，明发竟迟迟。信已凭鸿去，归唯与燕期。只因明月见，千里两相思。
江城红叶尽，旅思倍凄凉。孤梦家山远，独眠秋夜长。道存空倚命，身贱未归乡。南望仍垂泪，天边雁一行。
蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫发事，多少宦游难。
一县今如此，残民数不多。也知贤宰切，争奈乱兵何。皆自干戈达，咸思雨露和。应怜住山者，头白未登科。
白发随梳落，吟怀说向谁。敢辞成事晚，自是出山迟。拟动如浮海，凡言似课诗。终身事知己，此外复何为。
世间何事好，最好莫过诗。一句我自得，四方人已知。生应无辍日，死是不吟时。始拟归山去，林泉道在兹。
地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
满酌劝君酒，劝君君莫辞。能禁几度别，即到白头时。晚岫无云蔽，春帆有燕随。男儿两行泪，不欲等闲垂。
虽小天然别，难将众木同。侵僧半窗月，向客满襟风。枝拂行苔鹤，声分叫砌虫。如今未堪看，须是雪霜中。
不计禅兼律，终须入悟门。解空非有自，所得是无言。眼豁浮生梦，心澄大道源。今来习师者，多锁教中猿。
旅棹依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。
窗外一株梅，寒花五出开。影随朝日远，香逐便风来。泣对铜钩障，愁看玉镜台。行人断消息，春恨几裴回。
闻君动征棹，犯夜故来寻。强置一尊酒，重款百年心。灯白霜气冷，室虚松韵深。南阳三顾地，幸偶价千金。
长帆挂短舟，所愿疾如箭。得丧一惊飘，生死无良贱。不谓天不祐，自是人苟患。尝言海利深，利深不如浅。
主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。
茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年徵拜入，荆玉不藏诸。
抱杖柴门立，江村日易斜。雁寒犹忆侣，人病更离家。短鬓看成雪，双眸旧有花。何须万里外，即此是天涯。
祗凭风作使，全仰柳为都。一腹清何甚，双翎薄更无。伴貂金换酒，并雀画成图。恐是千年恨，偏令落日呼。
六尺样何奇，溪边濯来洁。糟深贮方半，石重流还咽。闲移秋病可，偶听寒梦缺。往往枕眠时，自疑陶靖节。
生自苍崖边，能谙白云养。才穿远林去，已在孤峰上。薪和野花束，步带山词唱。日暮不归来，柴扉有人望。
片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。
舜欲省蛮陬，南巡非逸游。九山沈白日，二女泣沧洲。目极楚云断，恨连湘水流。至今闻鼓瑟，咽绝不胜愁。
野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。
谢公遗咏处，池水夹通津。古往人何在，年来草自春。色宜波际绿，香异雨中新。今日青青意，空悲行路人。
柳色尚沈沈，风吹秋更深。山河空远道，乡国自鸣砧。巷有千家月，人无万里心。长城哭崩后，寂绝至如今。
野烟居舍在，曾约此重过。久雨初招客，新田未种禾。夜虫鸣井浪，春鸟宿庭柯。莫为儿孙役，馀生能几何。
信是虚闲地，亭高亦有苔。绕池逢石坐，穿竹引山回。果落纤萍散，龟行细草开。主人偏好事，终不厌频来。
竹庭瓶水新，深称北窗人。讲罢见黄叶，诗成寻旧邻。锡阴迷坐石，池影露斋身。苦作南行约，劳生始问津。
灯尽语不尽，主人庭砌幽。柳枝星影曙，兰叶露华浮。块岭笑群岫，片池轻众流。更闻清净子，逸唱颇难俦。
不行山下地，唯种山上田。腰斧斫旅松，手飘汲家泉。讵知文字力，莫记日月迁。蟠木为我身，始得全天年。
击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
踏地恐土痛，损彼芳树根。此诚天不知，剪弃我子孙。垂枝有千落，芳命无一存。谁谓生人家，春色不入门。
夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。
忆人莫至悲，至悲空自衰。寄人莫剪衣，剪衣未必归。朝为双蒂花，暮为四散飞。花落却绕树，游子不顾期。
饮之不见底，醉倒深红波。红波荡谏心，谏心终无它。独游终难醉，挈榼徒经过。问花不解语，劝得酒无多。
短蓑不怕雨，白鹭相争飞。短楫画菰蒲，斗作豪横归。笑伊水健儿，浪战求光辉。不如竹枝弓，射鸭无是非。
杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。
何以定交契，赠君高山石。何以保贞坚，赠君青松色。贫居过此外，无可相彩饰。闻君硕鼠诗，吟之泪空滴。
龙沙豫章北，九日挂帆过。风俗因时见，湖山发兴多。客中谁送酒，棹里自成歌。歌竟乘流去，滔滔任夕波。
西上游江西，临流恨解携。千山叠成嶂，万水泻为溪。石浅流难溯，藤长险易跻。谁怜问津者，岁晏此中迷。
秋空明月悬，光彩露沾湿。惊鹊栖未定，飞萤捲帘入。庭槐寒影疏，邻杵夜声急。佳期旷何许，望望空伫立。
惊年嗟未极，别绪复相依。雁随春北度，人共水东归。夜月临轩尽，残灯入晓微。哀怨一罢曲，幽桂徒芳菲。
门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。
春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
冉冉众芳歇，亭亭虚室前。敷荣时已背，幽赏地宜偏。红艳世方重，素华徒可怜。何当君子愿，知不竞喧妍。
寥落九秋晚，端忧时物残。隔林萤影度，出禁漏声寒。愁雨洞房掩，孤灯遥夜阑。怀贤梦南国，兴尽水漫漫。
孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。
珍木郁清池，风荷左右披。浅觞宁及醉，慢舸不知移。荫簟流光冷，凝簪照影欹。胡为独羁者，雪涕向涟漪。
献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。
故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
南山雪乍晴，寒气转峥嵘。销却闲门出，随他骏马行。一竿如有计，五鼎岂须烹。愁见天街草，青青又欲生。
微凉砧满城，林下石床平。发岂无端白，诗须出世清。邻僧同树影，砌月浸蛩声。独自更深坐，无人知此情。
多君坟在此，令我过悲凉。可惜为人好，刚须被数将。白云从冢出，秋草为谁荒。不觉频回首，西风满白杨。
满郭春如画，空堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
万事何须问，良时即此时。高秋半夜雨，落叶满前池。静怕龙神识，贫从草木欺。平生无限事，祗有道人知。
鸟外何须去，衣如藓亦从。但能无一事，即是住孤峰。雨歇云埋阁，月明霜洒松。师心多似我，所以访师重。
流阳为役者，相访叶纷纷。有句虽如我，无心未似君。搆林青及竹，茆屋暖于云。何日相将去，千山麋鹿群。
暮蝉不可听，落叶岂堪闻。共是悲秋客，那知此路分。荒城背流水，远雁入寒云。陶令门前菊，馀花可赠君。
适楚岂吾愿，思归秋向深。故人江楼月，永夜千里心。叶落觉乡梦，鸟啼惊越吟。寥寥更何有，断续空城砧。
一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。
万里念江海，浩然天地秋。风高群木落，夜久数星流。钟绝分宫漏，萤微隔御沟。遥思洞庭上，苇露滴渔舟。
人尽有离别，而君独可嗟。言将身报国，敢望禄荣家。战思风吹野，乡心月照沙。归期定何日，塞北树无花。
一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。
酒熟菊还芳，花飘盏亦香。与君先一醉，举世待重阳。风色初晴利，虫声向晚长。此时如不饮，心事亦应伤。
广陵寒食天，无雾复无烟。煖日凝花柳，春风散管弦。园林多是宅，车马少于船。莫唤游人住，游人困不眠。
寒日南宫晚，闲吟半醉归。位高行路静，诗好和人稀。古树苔文匝，遥峰雪色微。宁知逢彩笔，寂寞有光辉。
簿书多不会，薄俸亦难销。醉卧慵开眼，闲行懒系腰。移花兼蝶至，买石得云饶。且自心中乐，从他笑寂寥。
穷达天应与，人间事莫论。微官长似客，远县岂胜村。竟日多无食，连宵不闭门。斋心调笔砚，唯写五千言。
日出方能起，庭前看种莎。吏来山鸟散，酒熟野人过。岐路荒城少，烟霞远岫多。同官数相引，下马上西坡。
朝朝眉不展，多病怕逢迎。引水远通涧，垒山高过城。秋灯照树色，寒雨落池声。好是吟诗夜，披衣坐到明。
昼渡黄河水，将军险用师。雪光偏著甲，风力不禁旗。阵变龙蛇活，军雄鼓角知。今朝重起舞，记得战酣时。
春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。
九陌宅重重，何门怜此翁。荒庭唯菊茂，幽径与山通。落叶带衣上，闲云来酒中。此心谁得见，林下鹿应同。
秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。
杳杳黄泉下，嗟君向此行。有名传后世，无子过今生。新墓松三尺，空阶月二更。从今旧诗卷，人觅写应争。
老人罢卮酒，不醉已经年。自饮君家酒，一杯三日眠。味轻花上露，色似洞中泉。莫厌时时寄，须知法未传。
故人为吏隐，高卧簿书间。绕院唯栽药，逢僧只说山。此宵欢不接，穷岁信空还。何计相寻去，严风雪满关。
微俸还同请，唯君独自闲。地偏无驿路，药贱管仙山。月色生松里，泉声在石间。吟诗复饮酒，何事更相关。
疏拙祗如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。
欲出心还懒，闲吟绕寝床。道书虫食尽，酒律客偷将。愁至为多病，贫来减得狂。见君何所似，如热得清凉。
看春长不足，岂更觉身劳。寺里花枝净，山中水色高。嫩云轻似絮，新草细如毛。并起诗人思，还应费笔毫。
入门尘外思，苔径药苗间。洞里应生玉，庭前自有山。帝城唯此静，朝客更谁闲。野鹤松中语，时时去复还。
南山色当户，初日半檐时。鹤去卧看远，僧来嫌起迟。窗明云影断，庭晓树阴移。何处题新句，连溪密叶垂。
楼压寒江上，开帘对翠微。斜阳诸岭暮，古渡一僧归。窗迥云冲起，汀遥鸟背飞。谁言坐多倦，目极自忘机。
秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
百花结成子，春物舍我去。流年惜不得，独坐空闺暮。心自有所待，甘为物华误。未必千黄金，买得一人顾。
对酒闲斋晚，开轩腊雪时。花飘疑节候，色净润帘帷。委树寒枝弱，萦空去雁迟。自然堪访戴，无复四愁诗。
由来咏团扇，今已值秋风。事逐时皆往，恩无日再中。早鸿闻上苑，寒露下深宫。颜色年年谢，相如赋岂工。
禁省夜沈沈，春风雪满林。沧洲归客梦，青琐近臣心。挥翰宣鸣玉，承恩在赐金。建章寒漏起，更助掖垣深。
流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
云梦南行尽，三湘万里流。山川重分手，徒御亦悲秋。白简劳王事，清猿助客愁。离群复多病，岁晚忆沧洲。
春至今朝燕，花时伴独啼。飞斜珠箔隔，语近画梁低。帷卷闲窥户，床空暗落泥。谁能长对此，双去复双栖。
兰若云深处，前年客重过。岩空秋色动，水阔夕阳多。早负江湖志，今如鬓发何。唯思闲胜我，钓艇在烟波。
趋驰早晚休，一岁又残秋。若只如今日，何难至白头。沧波归处远，旅食尚边愁。赖见前贤说，穷通不自由。
献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。
处处日驰销，凭轩夕似朝。渔翁闲鼓棹，沙鸟戏迎潮。树间津亭密，城连坞寺遥。因谁报隐者，向此得耕樵。
话别无长夜，灯前闻曙鸦。已行难避雪，何处合逢花？野寺门多闭，羌楼酒不赊。还须见边将，谁拟静尘沙。
吟诗三十载，成此一名难。自有恩门入，全无帝里欢。湖光愁里碧，岩景梦中寒。到后松杉月，何人共晓看。
逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
古巷槐阴合，愁多昼掩扉。独存过江马，强拂看花衣。送客心先醉，寻僧夜不归。龙钟易惆怅，莫遣寄书稀。
百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。
挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷伫宾行。
重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
故人何处望，秋色满江濆。入水溪虫乱，过桥山路分。鹤归松上月，僧入竹间云。莫惜中宵磬，从教梦里闻。
景为春时短，愁随别夜长。暂棋宁号隐，轻醉不成乡。风雨曾通夕，莓苔有众芳。落花如便去，楼上即河梁。
举翼凌空碧，依人到大邦。粉翎栖画阁，雪影拂琼窗。振鹭堪为侣，鸣鸠好作双。狎鸥归未得，睹尔忆晴江。
百战无军食，孤城陷虏尘。为伤多易子，翻吊浅为臣。漫漫东流水，悠悠南陌人。空思前事往，向晓泪沾巾。
数亩东皋宅，青春独屏居。家贫僮仆慢，官罢友朋疏。强饮沽来酒，羞看读了书。闲花开满地，惆怅复何如。
言是商山老，尘心莫问年。白髯垂策短，乌帽据梧偏。酒熟飞巴雨，丹成见海田。疏云披远水，景动石床前。
津亭一望乡，淮海晚茫茫。草没栖洲鹭，天连映浦樯。往来通楚越，旦暮易渔商。惆怅缄书毕，何人向洛阳。
万里南天外，求书禹穴间。往来成白首，旦暮见青山。夜浦凉云过，秋塘好月闲。殷勤阳羡桂，别此几时攀。
衡阳多道里，弱羽复哀音。还塞知何日，惊弦乱此心。夜阴前侣远，秋冷后湖深。独立汀洲意，宁知霜霰侵。
同游漆沮后，已是十年馀。几度曾相梦，何时定得书。月高城影尽，霜重柳条疏。且对尊中酒，千般想未如。
扣楫洞庭上，清风千里来。留欢一杯酒，欲别复裴回。相见楚山下，渔舟忆钓台。羡君还旧里，归念独悠哉。
壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城崩无此说。
居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多秖是君。
独自南斋卧，神闲景亦空。有山来枕上，无事到心中。帘卷侵床月，屏遮入座风。望春春未至，应在海门东。
凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。
悬帆待秋水，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。
衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。
格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。
身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。
稍怜公事退，复遇夕阳时。北朔霜凝竹，南山水入篱。吟怀沧海侣，空问白云师。恨不相从去，心惟野鹤知。
不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下阶迎。
碌碌复碌碌，百年双转毂。志士终夜心，良马白日足。俱为不等闲，谁是知音目。眼中两行泪，曾吊三献玉。
二月芳游始，开轩望晓池。绿兰日吐叶，红蕊向盈枝。柳色行将改，君心幸莫移。阳春遽多意，唯愿两人知。
凉夜褰帘好，轻云过月初。碧空河色浅，红叶露声虚。道阻天难问，机忘世易疏。不知双翠凤，栖棘复何如。
失志思浪迹，知君晦近名。出关尘渐远，过郢兴弥清。山尽溪初广，人闲舟自行。探幽无旅思，莫畏楚猿鸣。
无限寒云色，苍茫浅更深。从龙如有瑞，捧日不成阴。积翠全低岭，虚明半出林。帝乡遥在目，铁马又骎骎。
山月松筱下，月明山景鲜。聊为高秋酌，复此清夜弦。晤语方获志，栖心亦弥年。尚言兴未逸，更理逍遥篇。
江城吹晓角，愁杀远行人。汉将犹防虏，吴官欲向秦。布帆轻白浪，锦带入红尘。将底求名宦，平生但任真。
荣辱不关身，谁为疏与亲。有山堪结屋，无地可容尘。白发偏添寿，黄花不笑贫。一樽朝暮醉，陶令果何人。
愁人空望国，惊鸟不归林。莫话弹冠事，谁知结袜心。霜凋树吹断，土蚀剑痕深。欲作怀沙赋，明时耻自沈。
才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。
万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。
昔闻惊节换，常抱异乡愁。今听当命遂，方欢上国游。吟才依树午，风已报庭秋。并觉声声好，怀恩忽泪流。
鸦散陵树晓，筵开穗帐空。婵娟宠休妒，歌舞怨来同。往事与尘化，新愁生曲终。回轩叶正落，寂寞听秋风。
有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。
日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
落日登临处，悠然意不穷。佛因初地识，人觉四天空。来雁清霜后，孤帆远树中。裴回伤寓目，萧索对寒风。
惜君才未遇，爱君才若此。世上五百年，吾家一千里。俱游帝城下，忽在梁园里。我今行山东，离忧不能已。
四十能学剑，时人无此心。如何耿夫子，感激投知音。翩翩白马来，二月青草深。别易小千里，兴酣倾百金。
南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃。
所居幸接邻，相见不相亲。一似云间月，何殊镜里人。丹诚空有梦，肠断不禁春。愿作梁间燕，无由变此身。
陶令昔居此，弄琴遗世荣。田园三亩绿，轩冕一铢轻。衰柳自无主，白云犹可耕。不随陵谷变，应只有高名。
长为乡思侵，望极即沾襟。不是前山色，能伤愁客心。平芜连海尽，独树隐云深。况复斜阳外，分明有去禽。
幽植众宁知，芬芳只暗持。自无君子佩，未是国香衰。白露沾长草，春风到每迟。不如当路草，芬馥欲何为。
迟迟傍晓阴，昨夜色犹深。毕竟终须落，堪悲古与今。明年何处见，尽日此时心。蜂蝶无情极，残香更不寻。
久客厌岐路，出门吟且悲。平生未到处，落日独行时。芳草不长绿，故人无重期。那堪更南渡，乡国已天涯。
身世两相惜，秋云每独兴。难将尘界事，话向雪山僧。力善知谁许，归耕又未能。此怀平不得，挑尽草堂灯。
幽植众能知，贞芳只暗持。自无君子佩，未是国香衰。白露沾长早，青春每到迟。不知当路草，芳馥欲何为。
征马去翩翩，城秋月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。
青苔常满路，流水复入林。远与市朝隔，日闻鸡犬深。寥寥丘中想，渺渺湖上心。啸傲转无欲，不知成陆沈。
迹暗心多感，神疲梦不游。惊舟同厌夜，独树对悲秋。晚角和人战，残星入汉流。门前早行子，敲镫唱离忧。
离情折杨柳，此别异春哉。含露东篱艳，汎香南浦杯。惜持行次赠，留插醉中回。暮齿如能制，玉山甘判颓。
俱飞仍失路，綵服迩清波。地积东南美，朝遗甲乙科。客愁千里别，春色五湖多。明日旧山去，其如相望何。
轺车难久驻，须到别离时。北阙定归去，东山空作期。绿苔劳扫径，丹凤欲衔词。杨柳开帆岸，今朝泪已垂。
襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
落花辞高树，最是愁人处。一一旋成泥，日暮有风雨。不如沙上蓬，根断随长风。飘然与道俱，无情任西东。
寒潮信未起，出浦缆孤舟。一夜苦风浪，自然增旅愁。吴山迟海月，楚火照江流。欲有知音者，异乡谁可求。
欲暮候樵者，望山空翠微。虹随馀雨散，鸦带夕阳归。穷巷长秋草，孤村时捣衣。谁知多病客，寂寞掩柴扉。
云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。
眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
困马榆关北，那堪落景催。路行沙不绝，风与雪兼来。草得春犹白，鸿侵夏始回。行人莫远入，戍角有馀哀。
清省宜寒夜，仙才称独吟。钟来宫转漏，月过閤移阴。鹤避灯前尽，芸高幄外深。想知因此兴，暂动忆山心。
茅栋野人居，门前车马疏。林幽偏聚鸟，溪阔本藏鱼。山果携儿摘，皋田共妇锄。家中何所有，唯有一床书。
吁嗟贫复病，为人绝友亲。瓮里长无饭，甑中屡生尘。蓬庵不免雨，漏榻劣容身。莫怪今憔悴，多愁定损人。
新谷尚未熟，旧谷今已无。就贷一斗许，门外立踟蹰。夫出教问妇，妇出遣问夫。悭惜不救乏，财多为累愚。
虚閤披衣坐，寒阶踏叶行。众星中夜少，圆月上方明。霭尽无林色，喧馀有涧声。祗应愁恨事，还逐晓光生。
山近觉寒早，草堂霜气晴。树凋窗有日，池满水无声。果落见猿过，叶乾闻鹿行。素琴机虑静，空伴夜泉清。
轻阴隔翠帏，宿雨泣晴晖。醉后佳期在，歌馀旧意非。蝶繁经粉住，蜂重抱香归。莫惜薰炉夜，因风到舞衣。
闭门群动息，积雪透疏林。有客寒方觉，无声晓已深。正繁闻近雁，并落起栖禽。寂寞寒塘路，怜君独阻寻。
结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。
过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧江客，如君达者稀。
幽独起侵晨，山莺啼更早。门巷掩萧条，落花满芳草。烟和魂共远，春与人同老。默默又依依，凄然此怀抱。
宿醉离愁慢髻鬟，六铢衣薄惹轻寒，慵红闷翠掩青鸾。罗袜况兼金菡萏，雪肌仍是玉琅玕，骨香腰细更沈檀。
天街东西异，祗命遂成游。月明御沟晓，蝉吟堤树秋。老僧情不薄，僻寺境还幽。寂寥二三子，归骑得相收。
雨后来更好，绕池遍青青。柳花闲度竹，菱叶故穿萍。独坐殊未厌，孤斟讵能醒。持竿至日暮，幽咏欲谁听。
仆本江北人，今作江南客。再去江北游，举目无相识。金风吹我寒，秋月为谁白。不如归去来，江南有人忆。
几年沧海别，相见竟多违。鬓发缘愁白，音书为懒稀。新诗徒有赠，故国未同归。人事那堪问，无言是与非。
断续长门下，清泠逆旅秋。征夫应待信，寒女不胜愁。带月飞城上，因风散陌头。离居偏入听，况复送归舟。
夕霁凉飙至，翛然心赏谐。清光松上月，虚白郡中斋。置酒平生在，开衿愿见乖。殷勤寄双鲤，梦想入君怀。
相逢此溪曲，胜托在烟霞。潭影竹间动，岩阴檐外斜。人言上皇代，犬吠武陵家。借问淹留日，春风满若耶。
重九思嘉节，追欢从谢公。酒清欺玉露，菊盛愧金风。不待秋蟾白，须沈落照红。更将门下客，酬和管弦中。
长安那不住，西笑又东行。若以贫无计，何因事有成。云峰天外出，江色草中明。谩忝相于分，吾言世甚轻。
帝里欲何待，人间无阙遗。不能安旧隐，都属扰明时。违理须齐辱，雄图岂藉知。纵横悉已误，斯语是吾师。
尽日行方到，何年独此林。客归惟鹤伴，人少似师心。坐石落松子，禅床摇竹阴。山灵怕惊定，不遣夜猿吟。
本自江湖远，常开霜露馀。争春候秾李，得水异红蕖。孤秀曾无偶，当门幸不锄。谁能政摇落，繁綵照阶除。
白发照乌纱，逢人只自嗟。官闲如致仕，客久似无家。夜雨孤灯梦，春风几度花。故园归有日，诗酒老生涯。
无言堪自喻，偶坐更相悲。木落惊年长，门闲惜草衰。买山犹未得，谏猎又非时。设被浮名系，归休渐欲迟。
白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
去年留不住，年来也任他。当垆一榼酒，争奈两年何。老来经节腊，乐事甚悠悠。不及儿童日，都卢不解愁。
尊里看无色，杯中动有光。自君抛我去，此物共谁尝。世上强欺弱，人间醉胜醒。自君抛我去，此语更谁听。
东望望长安，正值日初出。长安不可见，喜见长安日。长安何处在，只在马蹄下。明日归长安，为君急走马。
春至衡阳雁，思归塞路长。汀洲齐奋翼，霄汉共成行。雪尽翻风暖，寒收度月凉。直应到秋日，依旧返潇湘。
古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
旧山临海色，归路到天涯。此别各多事，重逢是几时。江行晴望远，岭宿夜吟迟。珍重南方客，清风失所思。
渡口树冥冥，南山渐隐青。渔舟归旧浦，鸥鸟宿前汀。静榻悬灯坐，闲门对浪扃。相思频到此，几番醉还醒。
随阳来万里，点点度遥空。影落长江水，声悲半夜风。残秋辞绝漠，无定似惊蓬。我有离群恨，飘飘类此鸿。
省署皆归沐，西垣公事稀。咏诗前砌立，听漏向申归。远思风醒酒，馀寒雨湿衣。春光已堪探，芝盖共谁飞。
珍重还京使，殷勤话故人。别离长挂梦，宠禄不关身。趣向今成道，声华旧绝尘。莫嗟容鬓老，诗句逐时新。
夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。
万物庆西成，茱萸独擅名。房排红结小，香透夹衣轻。宿露沾犹重，朝阳照更明。长和菊花酒，高宴奉西清。
别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。
日入林初静，山空暑更寒。泉鸣细岩窦，鹤唳眇云端。拂榻安棋局，焚香戴道冠。望君殊不见，终夕凭栏干。
倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。
衰薄喜多幸，退公谁与闲。高人乘兴去，相望两程间。卷箔有微雪，登楼无远山。清谈胜题赠，何日杖藜还。
乡国悲前事，风光属后生。名从天上得，身入故都行。草色初裁绶，鹏飞不算程。自怜枯朽思，相送剩含情。
性僻时难偶，神清寿有馀。曾施卓鲁政，旧讲老庄书。贱更襟怀旷，贫犹世利疏。圣君将就见，慎无买山居。
每忆曾游处，东林惠远房。老来情更重，师去兴何长。涧曲泉声咽，松深露气香。题诗寄楚老，惆怅不成章。
经月愁闻雨，新年苦忆君。青华为客久，白发著书勤。酒共邻僧饮，蔬从野老分。何时共登眺，整屐待晴云。
作赋拟相如，何人诵子虚。琴弹中散操，扇玩右军书。北阙青云近，南冠白发疏。烦君传遗逸，著我入樵渔。
学道志云霄，自然尘念抛。雨宽琴上线，风响树间瓢。果熟供猿食，松高任鹤巢。看他陈处士，终被华山招。
薄宦仍依楚，长闻傍酒垆。客愁三月尽，春梦五更初。吟卷看花掩，行床并竹铺。江湖有佳句，知我每相于。
老鬓若霜蓬，如何独守穷。还家犹作客，废学愿为农。日月龙蛇雨，山川虎豹风。床头新酿熟，思与故人同。
故国五千里，孤帆四十程。客怀偏浩荡，乡梦不分明。万折河流曲，三更斗柄横。不眠方晏坐，野寺又钟声。
新晴破积阴，淑气泛行襟。千里山河眼，百年耆旧心。霞飞沧海远，烟入绿村深。学剑江东者，茫茫不可寻。
数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。
谈笑从吾乐，相过罢送迎。凭阑看月出，倚钓待云生。蝶化人间梦，鸥寻海上盟。轩居总适意，何物更关情。
愁到心常结，事过心自凉。幽忧漫成疾，慵放且何妨。笼鹤声难出，床龟息稳藏。浮生付天地，澄虑博山香。
斜谷惊风合，空阶坠溜鸣。灯昏时作晕，漏远不传更。但得林间趣，何须谷口名。是谁超物外，不用计浮生。
快阁延江望，清尊息坐弹。风鸡犹戒曙，云雁每辞寒。莫使晨歌废，聊思饱食安。百年会有故，终不愧儒冠。
田园虽尚远，未肯效凄凉。药就篱成蔓，花因径作行。岂惟延晚趣，自足信年芳。颇敬邻人妇，驱鸡不过墙。
高秋别驾宅，异草吐奇芬。为尔掇白雪，服之乘紫云。但恐仙灵物，长遮虎豹群。待弃人间事，先报赤松君。
远见浮图顶，逡巡及寺门。此行如有待，何地更无喧？山背斜阳恶，泉侵落叶浑。沉沉委台殿，多是赐金幡。
天外山光近，峰颠海气吞。潮凭风作阵，云藉石为根。鸟重烟藏树，帆多水绕村。凭高暂诗酒，回首望脩门。
树冷杏悭花，池乾草勒芽。愁吟春自浅，乐饮日还斜。远翼摩霄鹤，喧传得食鸦。城中火宅苦，吾欲觅仙家。
西风满天地，行子夕阳前。南浦人争渡，清江夜有船。异乡孤客泪，隔竹小家烟。风物今如此，登临一惘然。
霜露下林薄，江干岁事阑。起来风力恶，不放酒杯乾。南土旌旗满，孤城鼓角寒。百年如梦寐，头黑好相看。
短褐勾吴客，风流忆晋贤。斯文今尚在，故墨有谁传。野寺门如市，田家屋似船。飞萤偏有意，时照笔床前。
既慕东坡才，当如东坡志。君才如东坡，其志未相似。诗似东坡诗，字如东坡字。胡不学东坡，且学长不死。
寒更不易旦，松竹满庭风。未寝觉灯暗，欲挑怜烬红。四邻飞化蝶，一室学冥鸿。吾道本如此，孰为穷与通。
碧草含秋意，黄云起暮容。归鸦昏且噪，去雁远无踪。杯酒因循醉，明人邂逅逢。身名犹碌碌，正望日疏慵。
城郭南风里，今朝始听蝉。忽如高树杪，泻落半岩泉。耳静生凉思，窗开醒昼眠。无因饱清露，爱尔似神仙。
解缆不忍发，船头雨湿衣。汝兄犹是客，吾弟独先归。行役关河远，虚名骨肉稀。如何淮上雁，不作一行飞。
登台曾并辔，射策又同文。八月中秋别，三年此日分。风霜下木叶，鸿雁渡江云。无日不思我，有诗还寄君。
故人久不见，怅望思迟留。白雁寒沙月，黄云老树秋。风霜侵客鬓，鼓角入边愁。满目关河兴，登临倦倚楼。
长日重门静，幽居曲径深。开樽临沼上，移席就檐阴。竹乱鸟声散，萍开鱼影沉。能文李公子，抱膝但长吟。
袭尔亦已久，风霜两袖穿。甘从稚子笑，未受故人怜。雅志逾前古，深期及暮年。累丝今化尽，念汝独依然。
山上新亭好，红尘不可侵。雨阶幽草合，风径落花深。野水浮晴色，平田下夕阴。城中公子少，日日就登临。
山中日日雨，松竹早知秋。清响自深夜，逸人无远愁。窗虚闻叶落，林暗见萤流。对景因怀杜，江村事事幽。
空翠扑晴影，轻黄著柳枝。春风恋游子，浑似纵游时。除醉更无事，忆君方有诗。如何一片月，两地照相思。
日淡隔云幕，地虚铺雪毡。捲帘看不见，如画旧山川。岂忆三杯酒，能回六月天。一声何处笛，吹裂野梅边。
无何狂醉隐，耕适是生涯。驯护能言鸟，调笼解语花。不应抛蝶梦，须与趁蜂衙。谁佐杯中酒，仙人萼绿华。
镜水八百里，水光如镜明。偶寻古寺坐，便有清风生。天阔雁一点，山空猿数声。老僧作茗供，笑下孤舟轻。
大山如飞虬，小山如伏牛。天河横空来，声撼山骨浮。我偶石上眠，梦惊霹雳怒。急起扶瘦筇，恐山亦流去。
兽舞龙墀下，青衫叶半枯。九重明主圣，八品小臣孤。鹊但依三匝，鹰犹待一呼。每惭僚吏问，袖有谏书无。
明良千载事，际会古尤艰。海岳归皇极，乾坤见紫山。就汤三聘后，若孔一瓢间。愿为苍生起，休辞鬓雪斑。
怅望日边客，天遥云水重。书中曾寄语，梦里忽相逢。细雨埋芳草，寒烟入古松。何时一晤语，尊酒又从容。
西风吹客鬓，天地一离愁。黄菊山城雨，青灯野店秋。乔松填缺嶂，落叶涩寒流。吹醒乡关梦，笛声人隔楼。
四围山翠合，缥缈见危楼。地狭星辰少，云深水石幽。溪声晴亦雨，松影夏如秋。寄语游方者，桃源岂外求。
读了杜陵诗，伤今思故时。见应经事老，贫悔治生迟。醉可忘荣辱，吟无救乱离。老夫从所欲，世事尚堪为。
故国无书问，他乡有弟兄。霜风欺老病，江海寄馀生。黄叶天涯路，清风雨外城。东邻似相恼，深夜捣衣声。
黄河天际来，喷薄万里奔。寸胶使之清，意坚水弥浑。谁抱绿水操，乃向齐门弹。奈何殊所投，舍弹起长叹。
又携诗卷出，几度不逢君。枯沼肥添雨，寒松暖借云。山窗多树色，石径老苔纹。后夜梅应发，清尊拟共分。
万事双蓬鬓，江山赋倦游。断猿明月曙，疏雨碧梧秋。道路中年感，琵琶后夜愁。客怀无处写，离思满沧洲。
白日照素商，朱草合秋朔。参旗久未起，举头见晨角。南中有佳士，风度甚高邈。愿生双羽翰，旦莫往数数。
幽居少邻并，野竹绕舍生。秀色染篇帙，疏阴洒檐楹。物亦有奇节，人将垂令名。须裁十二律，吹作凤凰鸣。
好风从东来，吹我石上竹。取琴竹下弹，希声不成曲。桃李正无言，世人自相逐。繁华此何时，所贵君子独。
敲冰作砚水，题诗亦何急。山僧亟欲去，童子庭下立。问讯前村梅，犹带雪花湿。惜别空踌躇，折赠不可及。
客来不问梅，但问轩中人。尔面冷如铁，尔心独阳春。冰霜太古操，水月平生真。亦在尘世间，不染世间尘。
结屋水上居，息影洲中地。诚为爱莲者，当知楚莲意。凉风生绿香，旭日吐红媚。向来无极图，玩索有深味。
后会未有期，岂意岁云变？不知百年间，正复能几见？江湖北风多，水阔雁无便。此心剧悠悠，庭树空倚遍。
虚窗对风雨，因得观物妙。君看四檐集，不了一罅漏。沧溟阔如天，尾闾小如窦。万事当防微，悠然发孤笑。
茅屋依密树，弯溪驾长桥。山光远泛泛，野兴寒萧萧。寡合人所忌，幽居谁见招？抚时尘满眼，亦欲从渔樵。
忽忽年华度，茫茫野水流。西风杨柳雨，残照菊花秋。万事蕉中鹿，浮云海上鸥。功名遂意好，何处有扁舟？
士取登科贵，官推御史贤。已闻南纪正，仍重北台迁。霜劲孤鹰起，天高万象悬。遥知夜前席，清问及遐偏。
诸公句如绮，独我鬓如丝。平生云霄志，等閒霜雪髭。迟日且云暮，馀舂能几时。还听凤凰语，莫忆鹧鸪辞。
一灯何处起，千载续黄梅。世与身俱幻，吾携影独来。山空钟自响，日淡鹤将回。寄语沙头鹭，相逢慎勿猜。
弟从故乡至，灯下情依依。书中数行字，一字千行啼。因从慈母心，日夜望我归。谁怜在途路，岁晏迷东西。
竹露连岩际，松风满坐隅。水舂如有节，山鸟似相呼。暑雨收崖蜜，晴云斸土酥。月高秋万宇，身世一冰壶。
与客浮湘水，琴书共一舟。云间双树晓，天外数峰秋。指顾销尘虑，栖迟发棹讴。未知身是画，明月满沧洲。
嶂隐层层树，溪流片片花。看云连石室，听雨满山家。目短书疑字，牙疏饭怯砂。日长初试水，分得社前茶。
萍水须相识，居然子共欢。天高秋月落，江近夜潮寒。湖海诗怀壮，云山客梦残。出门舟欲发，犹自倚阑干。
古镜色如墨，照人不见形。我照乃见心，洞彻天地明。此明非外来，此明非内有。自是世上人，惟将照妍丑。
尘世苦热恼，山林长夏幽。岳神来护法，尊者坐经秋。呼粥鱼频响，衔花鹿自游。法云长散满，七十二峰头。
湖海无穷事，风霜薄暮年。客程淹白日，吾道信青天。影自酬形赠，心宁爱目怜。平生五字律，名在万人前。
投老复行役，江湖秋兴悲。舣舟黄落处，欹枕黑甜时。燕闰归何晚，鸥晴浴故迟。不妨无事饮，聊遣有情痴。
宿雨晨初歇，高秋日浸微。水声千涧落，云气万山归。委羽洞天在，仙人飙驾飞。丹砂如可问，吾岂恋朝衣。
南国碧云暮，西风芳草多。相思故人远，如此别情何。清绝山僧笔，苍茫楚客歌。凭将万里意，一问洞庭波。
卷可留天地，诗尝泣鬼神。游仙归化鹤，披发下骑麟。素望高前辈，青衫老此身。栖霞石表在，终古不成尘。
高台日将暮，风凉未归客。长歌林木秋，微霭山光寂。素友适心期，幽赏忘物役。殷勤松间月，照我归途白。
天意妨吾道，生涯滞客乡。风高林影乱，山近雨声长。慷慨君相识，飘零我自伤。山中半间在，屋债倩谁偿。
潇洒一尊酒，江楼得共倾。相逢俱是客，离别易伤情。树色迷春绿，云光拂晓晴。还思拄帆处，淮海正潮生。
客至衡茅下，晴暾破晓新。径花红半堕，门柳绿初匀。市远盘无馔，村深酿颇醇。呼儿具蔬笋，聊尔见情真。
居闲无世虑，块独守吾庐。病起方除药，行来暂阅书。秋花慰岑寂，老发任萧疏。何事驰驱者，无心赋遂初。
江湖成久客，归思忽然生。富贵非吾愿，交游亦世情。头颅今已老，生计尚无营。一舸沧洲外，梅花兴自清。
万山秋欲尽，邂逅古城中。霜径寒花晚，风林落叶空。笑谈情自厚，酬和句难工。明日还分手，看君马首东。
此身同倦翮，暂托一枝安。山近春常雨，溪深夜更寒。灯花频剪落，香篆暗烧残。明日寻归路，松阴满石阑。
明月相将满，照人归兴长。清光疑不夜，孤影在他乡。剩把芳醪酌，从无锦瑟张。桂花偏有意，兹夕送天香。
久憩招提境，秋风醉叵罗。山空云起石，林冷叶辞柯。世事尘机息，诗怀野兴多。绝怜同作客，牢落竟如何。
逆旅频看镜，秋来白发生。孤云渺何许，游子独关情。野迥鸡三唱，霜寒雁一声。此时愁绝处，归梦度江城。
秋宵不成寐，缺月向人斜。更漏传三鼓，寒灯落一花。穷愁长伴客，幽梦只还家。烽火何时息，吾生未有涯。
此生如寄耳，迁次竟何如。江上得安宅，山中有敝庐。一蓑成钓隐，三径遂吾初。去住浑无定，教儿且卜居。
饭至即举箸，不问米有无。寒风催短褐，谁能忍须臾。平生耕稼心，愧此老病躯。掩卷空太息，相对惭妻孥。
人皆与世同，我独与世异。同则誉日生，异则毁日至。西山采薇翁，千古秉高志。斯人不可从，催科困王事。
琴书曾远访，访我海东滨。对酒不成醉，看花惟惜春。青灯书有味，白眼世无人。尽有耕桑趣，翛然一幸民。
世俗今多事，人心此一时。风尘吾道在，江海我生悲。白日终难系，青山不可移。吾方饮吾酒，君自着君棋。
趁潮深入港，风急水西流。沙润轻沾屐，桥低欲碍舟。孤花馀晚艳，芳草乱春愁。沙鸟应相笑，衰年尚远游。
此老悬车日，颜丹发尚玄。由来行乐处，须及未衰年。令子工为政，诸孙雅尚贤。固应歌舞地，长见月初圆。
买臣昔采薪，颇似远名利。何事五十年，却复怀富贵。古来樵牧间，多非隐沦地。寄言谢君子，无使心迹异。
江雨间行人，江干雨又新。今朝下垂榻，几日望行尘。冰雪莺迁树，江湖雁得春。非君被轩冕，怀抱欲何伸。
古驿临官渡，人烟聚一墟。江分南北限，山断圣凡居。落日孤飞鹜，寒潮逆上鱼。乡关何处所，城郭带烟芜。
昨日送春归，今朝送君去。君去几时来，春归向何处。都门柳千行，晴空正飞絮。祇恐尊酒空，离情渺无据。
凭虚连白水，望远俯青山。结屋烟尘表，吟诗松竹间。落花缘客扫，飞鸟共云还。肯着蒲团坐，从君尽日閒。
圃因春雨种，竹自昔年移。云影常依石，春泉已满池。望中情未极，花外立多时。每动田园兴，东风长鬓丝。
江深巴子国，海阔粤王城。万里独为客，三年尝领兵。艰危才易见，留滞气难平。莫洒临岐泪，图南羽翮成。
嗣世明经业，传家昼锦衣。干戈危独立，桑梓晚全归。远戍孤云淡，平原落日微。送车泪交洒，霜叶不成飞。
群丑发禾川，中宵羽檄传。才收缘岸戍，已涨近城烟。掠货舟相次，驱人骑独先。儿孙犹九口，两地寸心悬。
分得岩前种，年深自作林。因思大廷对，何似小山吟。浸叶为沉水，收花当屑金。中秋还有约，载酒过山阴。
楼倚东风外，凭高取次吟。柳低黄鸟近，日抚翠屏深。世换如收局，人亡不在琴。凄凉图画里，愁绝百年心。
深夜凉风发，迢遥送笛声。只愁江月破，不放野云行。怨曲人多感，离肠恨易生。病中催坐起，倾侧若为情。
纷纷落花飘，美人在何许？相思杳如梦，寂莫春已暮。一别久不见，一往久不还。相望虽咫尺，如隔千万山。
野色连云白，春声引树清。游鱼新浪急，归鸟片帆轻。晓梦三千里，风餐第几程。萍蓬元未稳，徙倚问天明。
惭愧双峰老，光明两足尊。午窗钩竹影，冻笔点梅魂。斋近乌啼树，禅回虎伏门。春来有新雁，劝我趣归辕。
帝里春光媚，花前可独行。额黄团带小，眉绿画痕轻。荡桨波浮鹢，裁衣粉妒莺。却愁风信恶，明日树阴生。
凤饥啄琅玕，飞鸣以其时。仪羽人罕识，寄迹苍梧枝。城枭饱腐鼠，自得谓过之。贵贱讵不分，已矣随所宜。
我屋来西圃，轮蹄二里遥。晚风收菡萏，秋雨长芭蕉。有酒容开口，无官免折腰。柴门莫坚闭，恐负野人招。
朝食叶底梨，暮看枝上花。花开食实后，霜风振长柯。远水良可鉴，彩云亦易过。念尔白于雪，日暮当如何？
识子今无日，风流可复寻。山林馀楚制，弟子解闽音。沧海他年梦，青天后夜心。平生匣中剑，零落遂如今。
心赏他年屡，湖光此处全。春生鸥鸟外，人醉杏花前。细竹侵除道，残阳满系船。毋将比西子，吾实愧华颠。
闻子临川上，高楼万里并。兴来时独立，心与目俱行。野夕归鸿小，溪晴落木明。登临何日共，作赋写平生。
听雨高堂上，君家好弟兄。树深催暮色，竹密助秋声。列坐情方适，连床梦屡惊。却怜江海阔，鸿雁每孤征。
江黑雨将至，水高潮正来。花随两岸别，鸥逐片帆开。世治逢多难，吾生愧不才。飘零添白发，见者莫惊猜。
北山有古寺，修竹炎天凉。蛟龙踞两涧，鹳鹤鸣层冈。心台月照白，鼻观烟通香。可思未可到，咏此招隐章。
秋风吹古道，木叶堕征衣。明月今宵缺，孤云何处飞。关山行路恶，文字赏音稀。莫待相思剧，天寒早赋归。
隔水秋云薄，连山夕照荒。去鸥分远色，来雁带初凉。风物何常异，人生亦自忙。因怀吾友问，医俗若为方。
野水秋风起，孤村落日清。寸心江百折，双鬓雪千茎。村迥群乌合，天高独雁鸣。题诗送归客，远别不胜情。
春阴苑树合，日出见黄鹂。圆声度繁叶，流羽拂高枝。时节苦易换，况经多别离。君子贵求友，勿怀幽谷悲。
梅花开满枝，无奈晓风吹。风吹花落尽，争似未开时。花开终有落，非关晓风恶。愁杀爱花人，城头复吹角。
云山多乐事，丛桂共君攀。别去十年久，归来两鬓斑。倚窗邀素月，把酒慰离颜。醉后松堂卧，涛声落枕间。
标格类孤鹤，翩然独往还。弹琴坐白石，把酒看青山。须鬓经年改，身心竟日閒。料知尘世事，无复得相关。
客路渺无际，崎岖何日平。积烟迷远树，残照下荒城。水宿先归港，朝行暗计程。长桥知渐近，笳鼓隔林鸣。
峡冬拖长冰，崖滑如积铁。客子涕纵横，悲猿助呜咽。仰视浮云崩，再听苍石裂。不畏行路难，但感芳年歇。
千峰梅雨歇，绕舍流泉音。万物各有适，孤云独无心。时歌少林曲，还共寒山吟。啼鸟忽飞去，落花幽径深。
君钓秋江月，我耕秋谷云。逃名君笑我，伴食我惭君。老我素多病，壮君高出群。何时各归去？云月总平分。
西风吹我登斯楼，剑光影动乾坤浮。青山对客有馀瘦，游子思君无限愁。昨夜渔歌动湖末，一分天地十分秋。
九水汇荆楚，一楼名古今。地连衡岳胜，山压洞庭深。宿雁落前浦，晓猿啼远林。倚阑搔白首，空抱致君心。
台阁文书静，相过眼倍明。澹交还有□，远别若为情。行色随秋薄，扁舟载月轻。书邮如可寄，休付石头城。
廿载论□稔，閒中屡盍簪。北来凝望眼，西□报归音。□好空遗墨，人亡不问琴。幽明从此隔，庭树看成阴。
山中忘世换，人事又从新。儒服吾宗老，南冠故国人。悲风千载泪，幽谷一年春。折取山花供，清香已满巾。
有道贫方乐，无营坐亦深。新诗知病后，老鬓觉年侵。信有乾坤力，时劳江海心。文园亦消渴，浑愧白头吟。
供奉平生酒，中郎绝代书。自便青琐直，未放碧山居。辈行人谁在？行藏意自如。丝纶须世掌，曾识典坟初。
东浙青山少，西湖白发新。渐多江海伴，更卜水云邻。杨柳初笼雨，蒹葭欲剩春。不愁成汗漫，天地有閒身。
客路惜年年，中秋月自圆。正怜儿女侧，不共弟兄前。老去一丘壑，人生二顷田。兹游谅何事，清影未能眠。
冬雾比春浓，舟行日未东。可能辞物役，岂敢怨涂穷。清兴乘江水，交情付晓风。流年今白首，何日慰飘蓬。
老病积渐来，筋力日觉堕。南园一步地，杖藜不能过。阶前宿雨晴，屋角红日大。不是卖花声，晓梦谁惊破？
日下行人发，春晨去鹢催。缆侵斜月解，帆向断云开。度鸟窥诗卷，垂虹映酒杯。寻源不可尽，奉使几时回。
缥缈平湖白，微茫远树青。田分高下水，道俯短长亭。鹅鸭烟中乱，鱼虾雨里腥。秦邮看渐近，城郭记曾经。
猿静不自操，栖宿有常处。朝饮既在涧，暮止俄在树。冥冥青枫林，上有飞鸟路。思尔不可见，去隐南山雾。
高台亦荒芜，云气久己寂。伊人树白业，后来念遗迹。虫鱼出华言，科斗藏坏壁。嗟然不可见，风雨日易夕。
行寻桂树隐，已与菊花期。江永鱼龙夕，风高鸿雁饥。独怜相见晚，况复欲归时。楚雨枫林黑，劳予入梦思。
骑马过东林，当阶入绿阴。路斜瑶草合，云去落花深。老至况独立，兴来时一吟。数来成故旧，相对挽重临。
去及花时暖，归涂暑雨沾。树凉人憩午，江热马行盐。不畏黄金尽，祇愁白发添。君看双燕子，随意入人帘。
绝壁孤亭迥，千峰落日曛。沙明江上树，客带洞前云。市散鸡鸣远，村荒犬吠闻。一天秋色好，多向此中分。
昔人谢政后，生事此山中。树洒虚堂雨，泉飞隔浦风。喜无舟楫至，旋有鹤猿通。应识无声妙，临窗展未穷。
相寻复相别，把酒意如何？云石有时合，风湍无定波。此生无出处，一笑对嵯峨。长揖下山去，暮烟浮女萝。
身世从违梦，功名毁誉资。平生惟客在，后死有兄知。危涕秋风远，华颠岭海期。空馀千载意，不得尽吾诗。
海上青油檄，城中白发簪。百年重得老，万事独馀心。过客门嗤雁，遐荒字抵金。平生俱莫料，造物意何深。
寄语中林友，相思又几朝。书虽为路阻，梦不怕山遥。风定落花漫，雨深青草骄。人情谅难必，不似往来潮。
江楼酒欲醺，离思乱江云。官舍山阴近，邮亭水驿分。声华当众望，赞画藉多闻。退食须行乐，裁诗孰和君。
前朝茧如山，今朝卵如粟。如山今岁谋，如粟来岁足。来岁一何神，生花楮一幅。丁宁语荆妇，依时勤晒沐。
义重身先死，城存力已穷。百年深雨露，一士独英雄。甲第声华旧，文章节概中。只今千种恨，遗庙夕阳红。
香是临流得，诗因倚棹成。岸移惊树转，墙碍觉枝横。似隔僧庐见，如缘阁道行。傍人歌断处，疏影月三更。
日出五丈高，白云浩如海。城郭在云中，山人在云外。望云云气深，入云云气浅。亦欲入深云，不知云近远。
名利是何物，人心不自灰。荣来终有辱，乐去可无哀。富冢草还出，贫门花亦开。耕桑枉辛苦，须白鬓毛衰。
旧日逢春喜，而今怕见春。红尘长路客，残病老夫身。政拙难书考，家贫只累人。自怜头上发，更比去年新。
丧乱身为客，淹留泪满衣。亦知生处乐，未卜有年归。祖帐临寒水，仙舟漾夕晖。春来一相送，肠断故山薇。
展画能销夏，何如此更深。匡庐云互涌，湘水雨生阴。粉艳知春色，林疏识暮心。羡君幽致好，不必费遐寻。
东家白云翁，载酒青山郭。相招竹林彦，坐对春风酌。一花飞入楼，汎我银凿落。醉步松月归，令人梦孤鹤。
种桃如种柳，容易得成花。千树恐无地，平原堪子家。晚风迎窈窕，春水绕污邪。久不通人问，循溪步曲斜。
晴沙展芳席，春山歇游骑。飞云度乌背，惊涛触鹅鼻。远观山水佳，近爱花木丽。风尘一失所，行乐犹梦寐。
慰眼非无主，相看欲损神。一枝初带雪，半树已为薪。惨澹黄昏月，荒凉古墓春。含情不忍折，老泪一沾巾。
未遂平生志，求田拟种瓜。天游华表鹤，井坐子阳蛙。世事一场梦，俗情三月花。兴亡天不问，阅尽几年华。
岩谷云深处，冬暄花正开。香随微雪落，讯逐早春回。白鹿衔花去，元猿抱子来。仙人招我隐，倚树独徘徊。
缥缈烟尘外，思君不见君。神游枝上月，梦绕树间云。素顶三花聚，元精一气分。氤氲招不得，化作雪纷纷。
今日曷不乐，孤倡无与酬。兀坐把书卷，展玩不自休。借问谁所为，其人已千秋。山雨政可听，拨书置床头。
急雪下不止，朔风终夜鸣。饥虫应蚤蛰，老雁故南征。生理真何计，沈吟独此情。山中岁酒熟，不饮竟须倾。
拄杖访栖霞，神仙信有家。听泉消俗虑，拂石看云花。海内年将暮，山中日未斜。何堪骢马去，回首一云遮。
丰年稻熟村如画，南国莼生水亦香。官清便似居高品，任久长如在故乡。树影不随流水去，荷香常带远风来。
幕府文书静，湖山春事多。风烟归逸兴，花鸟助高歌。自愧诸生后，其如二妙何。卜邻应有日，退食数相过。
暂客留应喜，微官去恨迟。竹高当户直，花重向帘垂。对酒惊人别，看诗感岁移。山中足幽事，猿鹤旧曾期。
片云将雨过，风急滞船行。秋水岸无际，夕阳山自明。沙平征雁落，波静宿鸥轻。满目篷窗兴，穷吟独未成。
久卧思登眺，扶衰谩倚楼。山红斜日映，江白晚烟浮。行直书空雁，帆欹入浦舟。病身惭食禄，长羡五湖游。
江楼深夜倚，凉入鬓萧萧。人隔东西浙，心随早晚潮。风高孤月晕，河澹万星摇。欲寄今宵意，新鸿不可招。
采莲复采莲，莲生隔江水。不愁无舟楫，但愁波浪起。采莲复采莲，水深不得归。儿饥须母哺，当令阿谁饴？
夜来窗户凉，一枕听秋雨。晓起绝飞埃，门前有流水。雨将残暑去，风送新凉至。安得归梦成，长夜愁不寐。
有水无行路，人家个个幽。青山开障远，碧树入村稠。纵是比邻屋，相过亦用舟。我来潇洒甚，处处见沙鸥。
江湖漂泊久，发白不知年。世远人何在？天空月自圆。山河清有影，草木净无烟。谁恤苍生苦，移忧到酒边。
湖海飘零久，归来依旧贫。顾无青眼友，喜有白头亲。篱菊留余色，庭梅奏早春。溪翁密相访，杯酒接殷勤。
几日不启户，庭前青草多。故缘诗思涩，不奈客情何。贫贱家无定，英雄剑懒磨。江山千万里，回首一长歌。
花落春城暮，登临思倍清。买杯酬宿约，联句足余情。三峡星河动，九江风浪生。吾侪似无用，思与白鸥盟。
兰若边江次，羁栖喜得邻。论交留客夜，对酒独花春。风雨相过近，交情且是真。无端话离别，把酒忽伤神。
云腾山欲重，雨过树如新。细路多行虎，荒村不见人。游丝悬落日，小草乱青春。何处论知己？过从白鸟亲。
家园嗟寂寞，客计转疏迂。事失非关酒，身贫不为儒。功名馀破楮，风雨漫长途。对景成何用，高谈却壮图。
酌酒长松下，垂萝拂酒杯。异禽窥药鼎，乳鹿卧书台。涧水穿林去，山云带雨回。相期同结屋，不厌野人来。
蕙帐凝夕清，高堂流月明。芳琴发绮席，列坐散繁缨。回翔别鹄意，缥缈孤鸾鸣。一写冰霜操，掩抑寄馀情。
暮归山色昏，濯足月在涧。衡门栖鹊定，暗树流萤乱。妻孥候我至，明灯供蔬饭。伫立松桂凉，疏星隔河汉。
高阁流莺外，荒城驻马前。江寒三月雨，春老百蛮天。折柳悲横笛，飞花落钓船。乾坤总羁旅，把酒意茫然。
风云蛇阵将，山水鹿门居。报国曾留剑，归田始读书。雁秋湖水落，蝉露柳条疏。别梦关山远，松窗夜月虚。
涉海采琅玕，红者珊瑚枝。明珠盈怀袖，将以遗所思。海阔不得返，所宝莫致之。烂其纳我室，抱璞将何为。
一雁下荒浔，邻秋急暮砧。檐风吹病骨，江月照归心。把酒招征棹，看花笑脱簪。有怀吟未得，黄叶堕疏林。
带缓肌如削，巾欹发半垂。故人怜病起，稚子笑行迟。却酒忧成醉，收书老更痴。满冈梧竹尽，尚想凤栖时。
花暗短垣春，琵琶度隔邻。促弦知改调，停拨似要人。得见情应眷，遥听思已亲。摧藏曲中怨，何事话能真。
西园风雨过，今日始知春。对酒皆閒客，逢花即故人。悲欢情各异，醒醉量难均。忽洒樽前泪，愁多易满巾。
朝来微雨罢，何处可寻春。冰散池容动，烟销柳意新。穿林听莺远，度陌问花频。但觉相逢处，情亲似故人。
相思不可见，梦里却逢君。两地共明月，一方空碧云。江秋鸿背侣，山夜鹤离群。记得湖边寺，诗题醉后分。
矮屋两三间，无荣梦自安。好山看不厌，终日坐忘餐。书就松根读，琴来石上弹。浮生闲是宝，何必望为官。
寻僧自补屐，古寺夏云中。听鸟明闻性，看花悟色空。风传烟磬远，竹引野泉通。便欲捐尘累，香灯事远公。
逶迤度前峰，到寺行屡歇。斋庖竹外烟，汲路松间雪。观水悟真源，闻香解禅悦。欲共老僧言，相对还无说。
举世皆如醉，何人独爱才。余虽识君者，相对亦徒哉。落日收书卷，凉风送酒杯。纷纷俗中恶，空谷迟重来。
老病偏多感，宵长昼亦长。衣冠方谢暑，枕席巳惊凉。往事镌心在，新知过眼忘。篱边旧栽菊，岁晚为谁黄。
妻子何时见，凄凉病转侵。虚传千里信，已负百年心。短帽飞霜满，空阶落叶深。白头吟正苦，回首泪沾襟。
酒令传觞急，灯花啮烛低。山人清似水，老子醉如泥。天黑月堕地，水寒星在溪。犹吹赤蹄纸，照道画楼西。
病骨秋增痛，衰容日减华。脸霞怜竹叶，鬓雪妒菱花。往事嗟何及，归程望转赊。少年歌舞地，此日属谁家？
已就长涂往，堪怜暮景斜。一年惟此夜，千里更谁家。恋国心空赤，忧时发已华。此身如可乞，只合老烟霞。
湖海风云暗，道涂霜雪清。如何一年尽，翻使百愁生。俗薄乖留计，时危缓去程。家人团坐夜，应悉旅中情。
扁舟何所好，日夜不相离。风雨情难测，山河影暗移。采蘋游女惯，载鹤去官宜。一任无依著，黄头莫漫维。
疲马怀空枥，征衣怯路尘。那堪远游子，复送欲归人。月满西津夜，花明北固春。论文应有日，话别莫悲辛。
愁梦不更续，寒天将欲明。雪风吹海树，霜月凛江城。衰病丹心在，艰虞素发盈。殷勤东注水，渺渺若为情。
松径晓停骖，朋游只两三。鸟啼烟作障，僧坐石为龛。访古人何在，探幽我尚堪。杏花风日美，春色满江南。
石磴招提古，松萝暝不分。排云双树转，隔水一钟闻。林影疑残雨，山光倚夕曛。醉来归路远，秋思正纷纷。
秋气谁相问，荒居懒闭门。剑歌双鬓换，国步寸心存。漫写当年事，偏惊此日魂。风流非旧日，有虱对谁扪。
桂树淮南隐，缄书喜见招。几年悲落魄，今日任逍遥。擢秀名空在，搴芳趣转饶。也知簪组累，不似学渔樵。
偶信东山屐，寻幽到翠微。白云空野树，红叶恋斜晖。岸落潮初满，天寒雁未归。风尘江海遍，不上野人衣。
不住孤云迹，茫茫万里程。澄心窥妙道，栖幻抱幽情。锡度秋应尽，经馀月正明。诸天参礼遍，石上问三生。
解印归来晚，茅斋病未除。穷愁邻桂树，归兴托鲈鱼。久历羊肠险，难通雁足书。秋风正萧索，不似故园居。
王母下瑶台，琼花溢路栽。似嫌红粉俗，长傍白云开。玉质风前舞，天香月下来。刘郎犹未识，蜂蝶莫惊猜。
春色晚来浓，良宵兴未穷。海棠呈腻雪，杨柳舞香风。蝶梦翻花冷，蟾光度酒空。西园人未散，饮罢满城钟。
雨趁断虹收，霞随孤鹜游。蟾光流断港，鸿影落芳洲。万叠云峰暮，一江烟水秋。溪声连野色，渔唱伴樵讴。
雨寒滞茅屋，昏晓候春晴。攲枕江声近，捲帘云气生。花开从过眼，麦倒最关情。况复转输苦，边隅未息兵。
四望秋无际，凭栏夜未央。星榆晴舞叶，月桂冷飞香。人澹琴心苦，林幽鹤梦长。此情当此夕，谁肯赏凄凉。
凤舞龙飞处，寒烟半野蒿。地卑东海近，天远北辰高。来往春秋燕，盈虚日夜潮。老僧年八十，对客话前朝。
石壁如飞帆，天风吹不去。千古障层空，隐隐拂天柱。远映江上舟，高出林中树。相望值春暮，怀归谩延伫。
亭亭石上竹，袅袅竹下兰。岁晚各自媚，不知霜露寒。欲持赠君子，路永江海宽。空山日摇落，伫立起长叹。
月光天上来，入户清如水。游子忽思家，披衣中夜起。徙倚步回廊，乌啼夜未央。欲飞无羽翼，零泪湿衣裳。
月是今宵满，花从昨夜开。看花嗟寂寞，对月且徘徊。白发添无数，青春去不回。莫思人隔世，聊乐酒盈杯。
东风为爱花，著意吹原野。秾艳正堪怜，何忍轻吹谢。闷损玉楼人，独立花枝下。微睇欲双蛾，红泪和花洒。
伊予拙生理，颇觉人事疏。驱驰干戈际，始构此室庐。时雨趁东作，既耕仍读书。投老不愿仕，何烦聘安车。
向晚推篷望，群山隐约青。篙工排蚁势，野饭杂鱼腥。水阔疑无地，天低剩见星。吴音相尔汝，聊复慰飘零。
栽松结茆屋，屋小客频来。白发愁边改，黄花乱后开。江山双破屐，宇宙一深杯。偶读思亭记，令人泪满腮。
犹忆儿童日，摊书尔独能。翻怜双白鬓，空负一青灯。对酒他乡客，将诗何处僧。别离今老大，风雨暗溪藤。
短棹浮沧海，清诗满翰林。幽人中夜泣，壮士百年心。白日人间尽，黄泉地下深。秋风歌楚些，山雨应猿吟。
客路西风晚，怀山独夜愁。露寒仙掌月，天远幔亭秋。落叶他乡梦，啼乌何处楼。归心似江水，千里向东流。
伏枕山林远，闭门风雨深。一秋贫转甚，九日病兼侵。落叶荒三径，穷愁迫寸心。细看黄菊蕊，空感白头吟。
夜永倦孤眠，竹凉宜小立。荒林独鹤栖，破屋疏萤入。万壑共秋声，四山惟月色。清赏恨不同，晤言念兹夕。
空山摇落尽，见尔岁寒心。节共风霜古，根疑雨露深。支离终玩世，萧瑟自成阴。有分廿樗散，无劳问陆沉。
老厌虫鱼技，贫甘鹿豕群。残灯昏夜雨，落木响寒云。烽远惊时见，钟疏坐不闻。道南犹可仰，天未丧斯文。
夕照明江阁，春流净客衣。树幽啼鸟近，风细落花稀。酒熟山瓢送，鱼肥野艇归。桃源应可问，稚子候荆扉。
山川空历历，舟楫更迟迟。落日江如练，清秋鬓欲丝。孤云晴自远，独鸟晚多疑。未敢辞王事，苍茫问路岐。
携将一药筐，浣濯向回塘。根涩泥难净，苗新爪易伤。曝时犹带湿，浸处尚流香。闻尔勤脩制，多应按古方。
山中多豫章，门巷绿成行。晴日花明夏，南风叶汎凉。密阴同岸杞，远色并畦桑。望望林泉处，君家有草堂。
林下曾相见，重来记往年。笑谈俱是法，去住本无缘。山溜泉通脉，帘阴竹护烟。暂忘人世事，得此共栖禅。
轻雏始扬幕，新篁稍□林。非关杜来迹，苔径自无尘。独以静为赏，弥怀心所亲。倘毕东皋务，一来存故人。
君方还邑里，我复离家园。交臂仍相识，伤心孰与论。过桥闻访寺，带雨共归村。别后交游冷，唯应独闭门。
画粉叠楼腰，青山不费招。窗开明月夜，帘卷白云朝。淡借澄江映，浓因落景饶。何劳双屐去，千里访岧峣。
拂曙度严城，兰舟或且迎。青山雾里出，粉堞水中明。妆断倡楼色，歌绝妓航声。繁华任自歇，心赏有余清。
霜叶落欲尽，晚山看更青。蹑将沙际屐，坐久水边亭。俯仰已如梦，漂摇同泛萍。稻粱非所恋，黄鹄思冥冥。
驱驰欣暂息，清坐感馀春。细雨偏宜草，疏帘不隔尘。山禽时引子，庭鹤晚随人。几负林泉约，空嗟头上巾。
漠漠年华晚，霏霏夜色分。江明非借月，树重或兼云。始讶花惊阵，翻愁鹤失群。梁园词赋客，飘泊独怀君。
江上闻秋雁，秋风第一声。几行云接塞，昨夜月临城。万里惊烽火，群飞忆弟兄。关山书未寄，愁感异乡情。
岁月遽如许，蹉跎老却人。一年惟此夜，明日又逢春。湖海未归客，风尘多病身。感时浑不寐，灯火独相亲。
片片沾芳草，纷纷杂落花。篱寒春雀阵，檐冻午蜂衙。云密深藏树，溪浑不见沙。小窗风力恶，呼婢莫烹茶。
夕阳延暮景，秋色远冥冥。流水双溪绿，寒山九叠青。石楼依古木，草径接遥汀。钓叟长年在，何人问客星。
昨日又今日，今朝又明朝。蹉跎竟何为，坐令颜鬓凋。代耕既非望，閒居亦无聊。孤怀共谁写，仰屋奏七谣。
溪上斋居好，幽偏事不侵。桑麻存晚计，图史乐初心。岸帻幽窗晓，移床绿树阴。卜邻何代老，从此数相寻。
慷慨持征节，雄谈息战尘。有生皆帝力，无地不王臣。为国丹心在，论功白发新。他年忠义传，端合继前人。
孤桐生高冈，幽兰出深谷。雨露含碧滋，烟霞媚幽独。佩惟楚客纫，琴待良工斲。嗟彼春风前，纷纷艳花木。
为爱东湖水，筑堂临水濆。寒光夜留月，白气晓成云。花树不可剪，药苗时自分。客来常款语，琴荐对炉薰。
京华同作客，执手未能分。白雁天浮水，青山树入云。写愁诗似尽，惜别酒生纹。薄暮空回首，高城日正曛。
钓渚复燕山，逃名宇宙间。一篙春水净，半亩落花閒。鸥鸟时亲狎，松云共往还。厌闻尘世事，缅邈不相关。
佳色尚未远，登临兴不孤。秋风吹远树，暮色满平芜。白发题诗懒，黄花汎酒须。幽栖终未果，即此寄欢娱。
惠风育繁卉，旭景蔼春晴。端居感时迁，况抱离人情。华觞惬未足，中怀在严程。还当南荣卧，怅对浮云行。
独眠虽已惯，秋来只自愁。火笼恒煖脚，行障镇床头。眉含黛俱敛，啼将粉共流。谁能无别恨，唯守一空楼。
可怜桂树枝，单雄忆故雌。岁暮异栖宿，春至犹别离。山河隔长路，路远绝容仪。岂云无可匹，寸心终不移。
今日小园中，桃花数树红。开君一壶酒，细酌对春风。未能扶毕卓，犹足舞王戎。仙人一捧露，判不及杯中。
欣兹河朔饮，对此洛阳才。残秋欲屏扇，馀菊尚浮杯。涧流鸣二水，日色下三台。无因侍清夜，同此月徘徊。
谁言生离久，适意与君别。衣上芳犹在，握里书未灭。腰中双绮带，梦为同心结。常恐所思露，瑶华未忍折。
怅望南浦时，徙倚北梁步。叶上凉风初，日隐轻霞暮。荒城迥易阴，秋溪广难渡。沫泣岂徒然，君子行多露。
漏分不能卧，酌酒乱繁忧。惠气凭夜清，素景缘隙流。鸣鹤时一闻，千里绝无俦。伫立为谁久，寂寞空自愁。
徇业谢成操，复礼愧贫乐。幸会果代耕，符守江南曲。履运伤荏苒，遵途欢缅邈。布怀存所钦，我劳一何笃。
隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。岂惟夕情敛，忆尔共淹留。
游人欲骋望，积步上高台。井莲当夏吐，窗桂逐秋开。花飞低不入，鸟散远时来。还看云栋影，含月共徘徊。
景落中轩坐，悠悠望城阙。高树升夕烟，层楼满初月。光阴非或异，山川屡难越。辍泣掩铅姿，搔首乱云发。
落叶思纷纷，蝉声犹可闻。水中千丈月，山上万重云。海鸿来倏去，林花合复分。所忧别离意，白露下沾裙。
元淑势位卑，长卿宦情寡。二顷且营田，三钱聊饮马。悬风白云上，挂月青山下。心中欲有言，未得忘言者。
日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。
江南采莲处，照灼本足观。况等连枝树，俱耀紫茎端。同逾并根草，双异独鸣鸾。以兹代萱草，必使愁人欢。
随蜂绕绿蕙，避雀隐青微。映日忽争起，因风乍共归。出没花中见，参差叶际飞。芳华幸勿谢，嘉谢欲相依。
杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思。
登山想剑阁，逗浦忆辰阳。飞流如冻雨，夜月似秋霜。萤翻竞晚热，虫思引秋凉。鸣波如碍石，暗草别兰香。
佳期竟不归，春日坐芳菲。拂匣看离扇，开箱见别衣。井梧生未合，宫槐卷复稀。不及衔泥燕，从来相逐飞。
荡子从游宦，思妾守房栊。尘镜朝朝掩，寒衾夜夜空。若非新有悦，何事久西东。知人相忆否，泪尽梦啼中。
火中变腐草，明灭靡恒调。雨坠弗亏光，阳升反夺照。泊树类奔星，集草疑馀燎。望之如可灼，揽之徒有耀。
别离虽未久，遂如长别离。丛桂频销叶，庭树几攀枝。君言妾貌改，妾畏君心移。终须一相见，并得两相知。
南陌落花移，蚕妾畏桑萎。逐便牵低叶，争多避小枝。摘驶笼行满，攀高腕欲疲。看金怯举意，求心自可知。
青楼谁家女，当窗启明月。拂黛双蛾飞，调脂艳桃发。舞罢鸾自羞，妆成泪仍滑。愿托嫦娥影，寻郎纵燕越。
牵牛遥映水，织女正登车。星桥通汉使，机石逐仙槎。隔河相望近，经秋离别赊。愁将今夕恨，复著明年花。
千里浔阳岸，三翼木兰船。鹢泛青凫后，鸡鸣白鹭前。涵花没浅缆，带叶动深船。不言朝夕水，独自限神仙。
千仞清溪险，三阳弱柳垂。叶细临湍合，根空带石危。风翻夹浦絮，雨濯倚流枝。不分梅花落，还同横笛吹。
河汉言清浅，相望恨烟宵。云生剑气没，槎还客宿遥。月上仍为镜，星连可作桥。唯当有今夕，一夜不迢迢。
照耀浮辉明，飖遥落烬轻。枝多含树影，烟上带佩生。杂桂还如月，依柳更疑星。园中鹤采丽，池上凫飞惊。
叶绕千年盖，条依百尺枝。属与松风动，时将薜影垂。学带非难结，为衣或易披。山阿若近远，独有楚人知。
乘杯事将远，捧袂忽无聊。南楚长沙狭，西浮郢路遥。离庭花已散，别戍马新骄。明日分千里，相思非一条。
重关敛暮烟，明月下秋前。照石疑分镜，临弓似引弦。雾暗迷旗影，霜浓湿剑莲。此处离乡客，遥心万里悬。
长相思。久离别。新燕参差条可结。壶关远。雁书绝。对云恒忆阵。看花复愁雪。犹有望归心。流黄未剪截。
空庭高楼月，非复三五圆。何须照床里，终是一人眠。敛容送君别，一敛无开时。只应待相见，还将笑解眉。
潺湲复皎洁，轻鲜自可悦。横使有情禽，照影遂孤绝。尘容不忍饰，临池思客归。谁能别渌水，全取浣罗衣。
雉飞催晚别，乌啼惊夜眠。若交新曲变，惟须促一弦。不见石城乐，惟闻乌噪林。新声逐弦转，应得动春心。
可怜谁家妇，缘流洗素足。明月在云间，迢迢不可得。可怜谁家郎，缘流乘素舸。但问情若为，月就云中堕。
长身如病鹤，吟苦如蟋蟀。顾此憔悴姿，痴生年八秩。举世皆好竽，老夫方鼓瑟。梅花莫笑人，茅檐炙朝日。
春院无人花自香。飞来蜂蝶意何狂。玉钩帘卷日偏长。笑又不成愁未是，曲屏闲倚绣鸳鸯。归时应供□□妆。
短晷催长至，新晴改故阴。风霜游子鬓，节序异乡心。合坐呼卢转，分曹举白深。百年家魏阙，存没一沾襟。
茂陵家四壁，不必在成都。老矣招魂苦，伤哉问影孤。市中宁有虎，屋上岂无乌。四海皆行路，吾何必此途。
向别已复久，此怀谁与明。书来慰吾意，诗重识君情。放鹤惜未到，飞鸿今尚横。何由一随汝，端为薄浮名。
去年冬不雪，今雪太匆匆。轻薄愁兼雨，攲斜怯受风。雁依寒浦静，鸦噪暮林空。憔悴西征客，惟应白发同。
无端伏枕日，不见放舟时。晚得平安报，初成送别诗。山深归履急，江阔度杯迟。定许同香火，终参惠远师。
秋色远如许，寒花奈若何。客行伤老大，野次记经过。废圃犹残菊，枯池但折荷。吾生与物态，天意岂蹉跎。
契阔三秋日，情亲四海兄。只应常折柳，何必更班荆。老把诗为活，遥将月伴行。功名君莫懒，吾病负平生。
几度拟郊行，天公欠一晴。水寒鱼绝影，林暝鸟藏声。云敛天容净，雨馀山骨清。津桥小盘薄，梅有数枝横。
远岫烟光合，天寒欲敛昏。栖鸦依古木，归艇入前村。岸隔山藏寺，潮生水到门。川原浑似旧，伫立暗销魂。
一见说交情，僧醪为客斟。溪山衔落照，杉竹聚清阴。日对画图轴，风生琴筑音。意行行不足，逸兴对高吟。
天涯芳草路，几度拟幽寻。怀古空陈迹，伤春徒苦心。花残犹宿蝶，柳暗已藏禽。天地年来别，一春常是阴。
数亩涵空碧，波光可染衣。荷枯惟藕在，荻老作花飞。水净游鳞见，天寒过雁稀。十分清绝处，秋月散明辉。
袖携尺素书，远从上清至。胸涵龙虎象，语带烟霞气。千古夔牙音，指下发其秘。为鼓桃源行，桃源何处是。
人日泛青溪，青溪曲易迷。船回波上下，帘捲日东西。景物行行见，壶觞处处携。浮航消得醉，极目水云低。
十年思美人，渊沦抑天飞。辛勤种青门，竟作抱蔓归。日月老宾送，霜露沾人衣。沾衣何足云，八表笼烟霏。
夜泊湖南岸，晓开天北风。愁云来覆渚，白浪起吞空。瓮酒霞将薄，瓶花锦带红。邻舟如隔海，孤坐寂寥中。
晓色夺灯焰，秋寒侵薄帷。漏冲吟思断，风从魂梦归。万虑不婴抱，一心初息机。都忘尘土上，裘马斗轻肥。
云低昏海日，风急沸洪涛。昔日乘龙贵，今朝汗马劳。纨绮污尘土，珠玉委蓬蒿。若作凄然赋，吾将仆命骚。
车马燕山闹，谁家早管弦。开门忽见雪，拥被不知年。箧破书犹在，炉残火复燃。偷桃昨日事，回首哭尧天。
君今拂衣去，我独枕书眠。一片过林雨，数声当户蝉。情长空有恨，吟苦不成篇。后会知何日，西风老雁天。
昏鸦何处落，野渡少人行。黄叶声在地，青山影入城。江湖行客梦，风雨故乡情。试问南来信，梅花三两英。
石鼎吟方透，瑶觞醉未阑。疏林花密缀，旧垒燕新安。春半湖山好，夜深江海寒。王孙隔芳草，初月正相看。
向晚无公事，身如太古闲。县楼明夕照，樽酒对南山。放意利名外，游心天地间。生来不能饮，到此学酡颜。
磴道循城近，垣墙占地幽。轩窗谁指画，砚席我优游。不许簿书到，恐为图史羞。此心元自适，何处欲忘忧。
春深行剑栈，羡子此时归。照日江浮马，迎风花聚衣。下程家累省，对景俗题稀。若遇西来客，书言不可违。
霜树东门晓，清寒满客衣。一樽从此别，百两几时归。漆水鱼初荐，梁园雪正飞。高堂今远郡，须念报春晖。
草木春深后，山川雨过时。清佳常满目，衰倦敢忘诗。好尚旧若此，飘零今比谁。争如画堂上，日日听新词。
雨馀山景鲜，风定水光好。晴阳破宿雾，秀色浓可扫。平时一樽酒，野客共倾倒。朝暮山水间，年华不知老。
海涌起平田，禅扉古木间。出城先见塔，入寺始登山。堂静参徒散，巢喧乳鹤还。祖龙求宝剑，曾此凿孱颜。
我爱山居好，乾坤自一丘。牡丹新富贵，杨柳旧风流。妇喜醅新熟，儿誇麦有秋。人生行乐耳，身外更何求。
二月寒如此，杨花不受春。路生寻店早，家近梦归频。白鸟无尘事，青山自故人。几时茅屋下，卜与尔为邻。
借得山房住，清溪带晚林。云应随鹤宿，诗亦对僧吟。杯滑知能隽，窗深苦易阴。剧知归思浩，吾亦识琴心。
山房秋藓滑，吾亦为诗来。家远雁初到，边寒菊未开。贫知心事古，老觉鬓毛催。能共清谈否，呼童急洗杯。
诸老各凋零，公乎独典刑。草堂春得句，雪户夜谈经。岁月头从白，江山眼共青。斯文今已矣，天亦自冥冥。
郡古低临水，城荒早闭门。岸沙分路细，江南带云昏。山岂缘诗瘦，楼应厌市喧。前朝碑尚在，半已蚀苔痕。
不寐何为者，幽居事更稠。怯风思鹤冷，闻雨为花愁。草合妨游屐，沙崩压钓舟。春蓑故无恙，攲枕数更筹。
夷齐首阳饿，宇宙难弟兄。同心倚雪厓，世外一羽轻。紫茎孕双茁，岂有儿女情。贤哉二丈夫，万古离骚情。
尚记梅花否，相看只有君。肯辜清夜梦，去管华山云。帆到知何日，诗今瘦几分。惟应问安处，晓角月中闻。
风驭来三峡，云章下九天。名山开窟宅，飞宇纳光躔。未见烟霞约，聊将岁月镌。神游谁复识，空诵白云篇。
傍水寻幽径，青林昼掩扉。杨花入竹静，鸟影度塘稀。石好频移坐，波清任濯衣。沙鸥如有意，一一近人飞。
渴令平生病，年来病更多。腰仍难老折，肠亦旧无他。知子眠三径，逢秋欲七歌。勋名邮传尔，唯日饮无何。
耆旧彫零尽，归来悲故乡。云山横爽气，杖履属空床。蚤发名难没，终荣德未央。芝兰日夜长，遗范在诸郎。
水北烟寒雪似梅。水南梅闹雪千堆。月明南北两瑶台。云近恰如天上坐，魂清疑向斗边来。梅花多处载春回。
短棹夷犹处，湖平酒满觞。荷深迷去路，波浅涩归航。落日山头暗，西风水面凉。今朝一尊共，相对恍江乡。
老去心犹壮，诗成喜欲颠。时危思报主，穷极待呼天。归梦先湖外，离情到酒边。晚来风更恶，舟卧不成眠。
半月江湖上，晚来方得风。挂帆谁共快，到岸偶相逢。可是过从旧，都缘臭味同。长亭一樽茗，亲厚意何穷。
雪尽适沾雨，腊穷初得春。上冰鱼意乐，出谷鸟声新。便觉风光好，何忧活计贫。一樽聊共醉，疏率见吾真。
朝来何所喜，人唱玉楼春。酒著心还壮，诗成思转新。士衡宁久困，曲逆岂长贫。千载风云会，欣逢圣主真。
雪压千山净，云披万里晴。木冰争霁色，檐雨碎寒声。静映吟窗冷，轻浮茗椀清。最宜今夜月，来借短檠明。
失梳蓬鬓结，欠洗垢衣黄。我欲齐荣辱，谁能较短长。贱贫犹不去，富贵慎无忘。岂敢贪怀璧，春秋戒越乡。
腊近梅争白，冬温柳渐黄。强吟诗思涩，幽步野情长。别去嗟何阔，归来肯遽忘。开缄得佳句，和气溢寒乡。
西风晓飞霜，猎猎吹征袍。丁宁顾婢语，肯效儿女曹。举鞭问长安，诗海今谁豪。我欲从之游，痛饮歌离骚。
今年移砚席，又上白云边。夜气清于水，春愁薄似烟。庭前松已脑，门外柳应绵。尤喜安床处，更深无杜鹃。
水月精神玉雪胎。乾坤清气化生来。断桥流水领春回。昨夜醉眠苔上石，天香冉冉下瑶台。起来窗外见花开。
何处难忘酒，登贤入用初。一身兼禹稷，四海再唐虞。去圣千年恨，明时一日舒。此时无一盏，何以酹亨衢。
士患常不学，不学常罔然。学成安所施，用舍系诸天。孔孟去已久，寥寥泣遗编。斯道未易为，今古如同年。
昔予出东城，初见垄上耕。忽忽日北至，岁月良可惊。虽云一草死，万物尚华荣。谁能当此时，叹息微阴生。
出门将何从，中道忽自思。彼怀与尔殊，亦合念子归。乐有诗与书，游有山与陂。谁言竟无从，犹有影自随。
古人重非道，饥不苟豆羹。有为非其心，或不脱冕行。如何后世人，以官业其生。鄙哉乐欺人，犹以圣自名。
晚岁意不适，新诗老无情。万古共一叹，百年行半生。贫忧世累重，贱喜身责轻。义有不可嗟，非吾不能平。
食人之粟，饱复何为。当人之赐，罪亦何辞。有以我为是兮，岂无以我为非。已兮已兮，吾何以胜人之言兮。
翩翩水中舟，既满何用载。主舟者谁子，无乃忽于败。兼济虽期仁，过任适为害。自是人致然，已溺何足怪。
一壑盘苍玉，峰峦尺五天。人间怪泉石，岭外好山川。寺近鲸宵吼，林深犊昼眠。谪仙三百载，此乐有谁传。
东风吹画省，衰病若为情。自惜春将过，相逢老已惊。夜愁聊把酒，早梦忽闻莺。犹喜年来事，门前桃李生。
二月犹逢雪，春寒一倍加。云重应阻雁，风横祇愁花。碧水离思断，琼楼醉倚斜。谁知下帷苦，未晓已闻鸦。
秀野春如绮，平湖水拍天。商诗凉月夜，把酒狎鸥边。秋柏已成实，寒花谁为妍。伤心耆旧尽，何用慰华颠。
万雀噪山馆，重来一叩扉。去年寒梦在，今日远书违。残雪留春橐，疏星挂晓衣。帝乡不可望，心与白云飞。
千山复万山，行路有无间。花发蜂递绕，果垂猿对攀。独寻寒水度，欲趁夕阳还。天黑月未上，儿童初掩关。
云结川原暗，风连草木萎。遥瞻季行役，正对女伤悲。梦事中千变，生涯老百罹。更惭无道力，临路涕交颐。
绿搅寒芜出，红争暖树归。鱼吹塘水动，雁拂塞垣飞。宿雨惊沙尽，晴云昼漏稀。却愁春梦短，灯火著征衣。
翠幕卷东冈，攲眠月半床。松声悲永夜，荷气馥初凉。清话非无寄，幽期故不忘。扁舟亦在眼，终自懒衣裳。
丧车上新垄，哀挽转空山。名与碑长在，魂随帛暂还。无儿漫黄卷，有母亦朱颜。俛仰平生事，相看一梦间。
朝日一曝背，欣然忘夜寒。樵松煮涧水，既食取琴弹。弹作南风歌，歌罢坐长叹。寤彼栖栖者，遗世良独难。
静者宜膺寿，胡为忽梦楹。伤嗟见行路，优典识皇情。徒泣巴山路，终悲蜀道程。弟兄仁达意，千古各垂名。
东向水西阿，无时景物和。松阴不映户，晓日在烟萝。人迹如行少，山禽似语多。清高知隐者，尘虑自销磨。
月映林塘澹，风含笑语凉。俯窥怜绿净，小立伫幽香。携幼寻新的，扶衰坐野航。延缘久未已，岁晚惜流光。
已分幽明隔，无端入梦来。交情今已矣，汝死亦冤哉。白骨今何在，沧波去不回。蛟龙慎勿食，之子谪仙才。
公相昔宜避，公闲今可从。分无先睹凤，情有后凋松。一瓣今拈出，三熏敢不恭。谁书御李事，为我赞登龙。
不是功难立，其如兴自阑。为贫姑寸禄，渐喜得闲官。天下兵戈满，壶中日月宽。慇勤除夜雪，衰谢莫能欢。
地胜年年别，人闲事事幽。水流萦槛角，山奋入帘钩。旧好空驰马，新盟但狎鸥。故人皆得路，何日共兹游。
能吏今非少，纯儒古亦稀。斯人胡不寿，吾道岂其非。才自堪时用，心难与义违。九原无起日，谁复可同归。
蔓长宜诛草，花飞可吊梅。断云将雨去，啼鸟唤春回。书乱时开帙，樽空久覆杯。长年观景物，不复起衰怀。
江阔风帆急，潮回沙露痕。寒林无剩叶，茅舍各成村。雁落烟波渺，鸦归野色昏。未知孤客棹，今夜泊谁门。
甚矣天地闭，独放一花鲜。未论色之洁，未论香之妍。只于冰雪中，谁占生意先。万物心自服，敢问何能然。
寂寂钟鱼冷，松楸蔽杳冥。云侵晴路湿，衣染晚岚青。天未生人物，山应销地灵。何祠香一瓣，遗恨满空庭。
寒暑有至公，物物无避处。岧峣半天中，乃截云雨路。炎薰障南林，清风来北户。幽事未可量，如君美无度。
释褐来成武，閒思应举时。投人天下遍，瘦马雪中骑。秋卷何年中，春愁到处随。如今名已遂，争敢话官卑。
褒也瓯闽士，文高行益修。干名逢诏罢，归计逼亲忧。鸥鸟终相狎，公卿谩欲留。刺桐花下宅，兰蕨奉晨羞。
敢叹我命薄，所嗟吾道消。谪官淮上老，京信日边遥。巧宦或五鼎，甘贫唯一瓢。居然古人事，名迹讵相饶。
秋风一夕来，木落江水波。相将雁南翔，奈有孤飞何。四海兄弟少，百年离别多。傥坚归来心，富贵尔则那。
门对万山深，登临老病侵。牛羊随野色，草树带秋阴。此景聊供望，何人肯见寻。猜鸥不用下，我自信无心。
河阳桃李树，惆怅不逢春。官为吟诗折，家因好客贫。故山归去远，遗像挂来真。谁向江头哭，共乡三数人。
退食多留此，翛然一散襟。凉从晓来觉，秋向雨中深。墙竹侵山色，檐茅杂柳阴。有谁能载酒，过我共幽寻。
此地留仙灶，仙人去何早。一粒药初成，空山绝灵草。灶傍五色土，令人百病好。况复饵丹人，朱颜几时老。
地僻无车马，新凉入醉乡。柳烟颦夕渚，莲露泣秋塘。懒听能啼雁，閒披古锦囊。物华随处好，何必在潇湘。
涉江采芙蓉，欲采寄所思。所思今何在，望断天一涯。将花照秋水，秋水清且漪。行乐不得再，日暮空凄悲。
新诗叹干戈，流移痛眼边。公若据要路，不惜金躯捐。同舟曾有约，傥行亦忧煎。政恐无此吟，掩卷空自怜。
不见山中客，还经四度春。近闻归旧隐，真个是閒人。吹发松风迥，当轩琴月新。悬知心更静，梦不到红尘。
日日风吹雨，秋深寒气催。檐声中夜断，月色上窗来。冷砌虫吟稳，幽屏蝶梦回。明朝应露重，晚菊正宜开。
别仅三千里，书才一载通。固应难邂逅，那得许从容。今日君先去，何时我亦东。社中如借问，为道转疏慵。
桐边一叶地，相望立秋风。昔别已三载，今来成两翁。醒初无异醉，穷亦岂殊通。却笑甲辰一，雌雄自不同。
论心才暑夕，别后已凉秋。月照陈蕃榻，风生王粲楼。哀音虫外笛，远棹雁边舟。欲写相思意，题诗寄水流。
千峰夹一径，一径花枕泉。听泉复看花，行到钟山前。古寺云生屋，高僧月伴禅。自惭留一宿，匹马又朝天。
沿溪复践云，云边访道人。水声齐入耳，山色来绕身。闻君话经济，使我开精神。少微星在此，飞诏何因循。
门庭接豆根，吟避市尘喧。每爱诗无敌，应知学有源。云山供俎豆，笔砚长儿孙。愧我相过数，秋风酒一尊。
枯吟世虑轻，求道不求名。病起春风过，闲居野草生。游山寻旧屐，煮药试新铛。别久空相忆，疏钟隔水鸣。
世路频时节，山城暗夕烟。酒先回暖律，梅自断残年。日月长江水，功名小井天。如何割幽抱，更与问虚玄。
扫地绿覆牖，拨醅香绕墙。是非閒处少，日月醉中长。薤滴悲歌露，柯寒落叶霜。百年成底事，宿草任苍茫。
晨策东篱路，煌煌寒菊英。我岂无他人，底事忆渊明。忘言会诸理，扫尽世俗情。悠然见南山，此意谁与评。
我坐深山底，炎凉总不知。任他人正闹，嗟世事无奇。菽尽欢难遂，芹思献尚迟。荐堂终万里，还许走相随。
松深古观幽，长日断人游。苔绿几层雨，山分一半秋。病因凉后减，句向静中求。见说烧银汞，频将异草收。
繁华隔湖水，全似远宸京。灯火少年梦，山林此夜情。鹤闲梅下立，人静月中行。长愿岁时好，吟身见太平。
閒居愧未能，淮幕冷于冰。家檄官无俸，山吟客有僧。池荒眠鹭石，树折饮猿藤。寥落谁相问，孤明雨夜灯。
途穷那免哭，哭罢一高歌。白日催年急，青山阅世多。浮生从潦倒，遗恨不消磨。何许南来雁，殷勤掠暝过。
细问黄山事，荒唐半不传。诸峰几林壑，十日九云烟。笙断空中籁，丹留涧底泉。相招愧猿鹤，何日谢尘缘。
门幽缘近寺，官冷未成家。楼借山为障，风吹水作花。诗方酬北涧，经又节南华。闻说新雏凤，宾来解唤茶。
蔽空青不断，杉径影中行。僧指夜无月，客嫌春少晴。卧龙安旧窟，倦翼乱归程。吟到长虹背，人间天上惊。
放翁今已矣，犹有未刊诗。阅稿无三豕，还书欠一鸱。听儿弦诵罢，留客笑谈时。发越吟边思，心香答所知。
来夕九秋半，月同心迹清。已知千里共，祇欠一分明。流水往来影，幽人今古情。撞钟先得句，尘世不须惊。
童去鹤归迟，青山皓首期。池塘圆草梦，家世受梅知。拂石和云卧，分鱼换米炊。人生裁足耳，舍子更其谁。
未惯秋情绪，客中方觉难。酒悭疏旧识，衣薄怯新寒。雨过浮云湿，风来病叶乾。倚楼搔短鬓，一雁掠阑干。
腊尽冻初合，风花江欲平。急从高处赏，已向岁前情。莫与鬓争白，试将身比清。楼头接远岫，历历正分明。
竹外万云合，荷心一雁来。若无歌舞闹，应有鬼神猜。野岸锄难遍，幽根煖易栽。前山未放入，好阁更南开。
自识贤尊熟，常将远到期。忽传千古信，虚抱一生疑。恨菊来何久，愁梅去转迟。应留起春蛰，词落未堪悲。
日者真奇中，春风画鹢行。东山须继起，南浦独伤情。越岸江山丽，都门祖道荣。里闾高卧际，趣诏逐追程。
官舍春萧瑟，朝来尚薄寒。人虽繁陌上，尘不近门端。已负踏青约，仍无举白欢。凭君御沟上，试折柳条看。
陇首红旌急，樽前翠幕重。林端翻远刹，花外转疏钟。夜寂清机发，春阑别意浓。如何玉琴韵，并欲在青松。
闲居虽懒放，未得便无营。伐木添山色，穿渠擘水声。经霜收芋美，带雨接花成。前日邻翁至，柴门扫叶迎。
何处初寒好，初寒叠石溪。山斜改昏晓，路曲失东西。拾栗走村稚，凿垣巢乳鸡。我来闲拥褐，曝背草檐低。
春林满岩绿，谁信已鸣蝉。叶上正多露，山中别有天。心闲宁感物，道合况忘年。坐听生秋思，何须膝上弦。
清夜四无哗，深严上帝家。星翻珠网白，斗挂玉楼斜。风静虚成韵，霜轻未作花。还疑汉津客，浩荡寄流槎。
秋山对疏牖，羁客倦登临。雨后岚光活，晴初落照深。素波明别浦，赤叶照衰林。伫目寂无语，何人知此心。
凿石开蹊峻，登崖置阁危。笑谈空谷应，步武白云随。众壑如翻浪，邻州若布棋。何当遂栖隐，身世两相遗。
车马西城外，遥遥未有尘。辞梁犹带雪，过洛渐生春。幕府斜依岳，关山曲抱秦。曩来谟画拙，不必笑前人。
桥下流芳度，馀春日夕催。呼人洗樽斝，招客藉莓苔。倚柱时流滞，随波乍往回。仙家如不近，安得此花来。
宿雾恋乔木，落花粘瘦枝。鸟声人静处，山色雨来时。霁月成相约，凉风解见知。僧房安一枕，海气濯冰肌。
笔下千机锦，胸中一滴金。乾坤春瓮阔，风月夜楼深。世绝夫君操，人谁梁父吟。只寻云外路，谁复听寒砧。
南窗屋数楹，一点阳和生。枝上雪妆瘦，墙头风作清。霜天酒自暖，月夜梦难成。何处人吹笛，黄昏送几声。
东风若有情，吹我梦魂飞。灯前半夜醒，枕上三山归。二子相与言，相执不相违。何处一声钟，寒泪滴征衣。
梅好唯伤白，今红是绝奇。认桃无绿叶，辨杏有青枝。烘笑从人赠，酡颜任笛吹。未应娇意急，发赤怒春迟。
老夫晨沐罢，还卧看云行。发短便巾小，衰容怯镜明。空林存竹意，破屋带泉声。自喜诗棋外，无营梦亦清。
好客来今雨，长吟出古风。诗神君独富，文鬼我方穷。湖海飘零外，乾坤感慨中。相逢难衮衮，取别竟匆匆。
断岸留孤棹，层台耸近城。雁传他邑信，鸥背去年盟。几片雪多思，一枝梅有情。何人在楼上，吹笛暮寒生。
睡稳窗迟晓，愁多鬓易秋。祇堪浮小艇，不拟上西楼。无尽江山景，须陪杖屦游。一区何日办，孰为我公留。
凭高情不浅，尽日倚胡床。云散他山雨，风来古殿香。一川横晚照，重阁枕秋光。欲写无穷意，诗凡不擅场。
移舟晨鼓闹，泊渚暮鸦盘。夹岸柳浑暗，横轩梅半残。最怜春日薄，犹动客衣寒。楼外西风急，云湖看涌澜。
山出太虚外，溪流千古高。临窗喧客枕，洗耳溅僧袍。夜月气犹凛，秋风声更豪。二年游赏剧，欲别首频搔。
瓦白霜封缟，波清月漾金。柝沈秋垒静，人语夜堂深。故国归何日，寒衾事满心。庭松怜手植，擢干已弥寻。
有约来何晚，行吟溯远风。老怀清似水，双鬓乱如蓬。晤语非无得，疏慵政略同。秋来湖上集，只是欠单公。
细雨南窗夜，青灯对榻眠。升沈嗟薄宦，聚散忽流年。失路谁推毂，他时看著鞭。竹林须款集，君亦暂留连。
幔亭隐沦翁，作庵更名懒。纷纭万念繁，要以一理遣。我衰百无长，此兴复不浅。他时傥卜邻，心赏符二阮。
白发江湖暗，青灯几席凉。病身几千百，佳节又重阳。命也吾何奈，天乎孰可量。元龙楼百尺，犹得慰行藏。
著意寻芳已自迟。可堪容易送春归。酒阑无奈思依依。杨柳小桥人远别，梨花深巷月斜辉，此情惟我与君知。
甫暮书窗黑，俄瞻贯月虹。真知今绝少，好本古来同。孤垒吾无拔，偏师汝策功。暗投可借许，留取和重瞳。
露坐空山里，英灵唤不回。久无祠祭至，曾作帝王来。坏壁虫伤画，残炉鼠印灰。今人浑忘却，江左是谁开。
茅茨迷诘曲，度谷复踰陂。世上事如许，山中人不知。牛羊晴卧野，鹅鹜晚归池。粗识为农意，秋输每及时。
最晓阴阳證，于身独不灵。有妻持旧肆，无子学遗经。虫蚀抄方箧，莎生晒药庭。城中医绝少，堪惜尔彫零。
乡近尤谙俗，山深莫掩名。士皆誇尉好，民亦诵官清。入幕交游少，依僧去住轻。它年汉廷上，定不愧黄生。
繁灯夺霁华，戏鼓侵明发。物色旧时同，情味中年别。浅画镜中眉，深拜楼西月。人散市声收，渐入愁时节。
小艇出前浦，槐阴覆小桥。云垂疑有雨，水稳不通潮。山色绿自足，汀花细可描。枕书篷底卧，欸乃认归樵。
愁里青春去，年来白发加。细书欺老眼，烂饭惬衰牙。宁梦穴中蚁，不疑杯里蛇。南窗时隐几，一缕篆烟斜。
一炷夜香清，挑灯听雨声。虽然添客梦，却可助诗情。泽沁兰心重，泥酥笋角萌。山行频有约，日日候晴明。
幽寻本无急，聊以会友生。尘中妨剧谈，故作林下行。仆夫问归路，夜闻风雪声。何妨小迟留，妙理细重评。
留滞青春晚，经行此日初。柔条桑著眼，短穗麦生须。竹外云埋屋，花边水绕渠。个中容我老，肯遗子公书。
台上五云纪，宫中一线添。巧开三白瑞，幻出六花盐。宿麦犹期润，前山已见尖。应怜贵公子，索句久巡檐。
久客知秋早，近湖秋更多。以予眠不稳，知汝夜难过。岁俭山空粟，门閒路没莎。归期毋太晚，亲老鬓俱皤。
铜驼无万里，长忆再游难。岁月英雄老，山河草木寒。梦随归雁远，愁赖酒杯宽。寂寞先朝事，斜阳莫倚阑。
为吟新搆屋，喧寂一溪分。洗竹夜留月，开门朝放云。佛藏孤塔见，虎啸别山闻。予喜频来此，幽情尔共云。
天然岩壑怪，官况此中閒。台阁人烟上，阑干树影间。引泉归月沼，分菊上秋山。咫尺神仙洞，听笙忘却还。
月色暗还明，邻家砧杵声。有衣难寄远，无衣不关情。冰合长沙渡，霜枯细柳营。北征人未返，鸿雁又南征。
路出横江去，虚堂立道偏。雨声杨柳外，风色杏花前。有泪沾诗宿，无歌述酒仙。采江千古恨，号认向谁传。
南浦半月雨，溪流暗没沙。断桥虹散绮，拍岸雪飞花。孤馆客无梦，短篷人未家。何如拥红日，照我上筠车。
脚债嗟犹欠，心朋喜偶逢。溪声含客怒，山色为谁浓。古树晴摇盖，残蝉晚带钟。莫辞一樽酒，明日是吴侬。
月在两山间，人在空明里。山色碧于天，月色光于水。心闲物物幽，心动尘尘起。莫向动中来，长愿闲如此。
璧月光中玉漏清。小梅疏影水边明。似梅人醉月西倾。梅欲黄时朝暮雨，月重圆处短长亭。旧愁新恨若为情。
堕甑谁能顾，虚舟进所如。无涯身世事，有味圣贤书。发短犹禁栉，园荒可废锄。莱衣幸无恙，何必问其馀。
一雨秋能好，连宵月迥明。百年今夕话，万里去年情。水满天相荡，山空人独行。蝉声发奇思，携酒未须倾。
吾惟两犹子，汝复近成童。已枉十年读，何时万卷通。圣贤垂日月，豪杰起云风。灯火清秋夜，宜加百倍功。
嗟我论交重，相知照胆明。十年离合地，今日死生情。惊定心犹碎，悲来泪独倾。绝怜江上梦，一一话生平。
短发日夜白，年华令我愁。平生几蜡屐，旧隐一渔舟。漫有诗陶写，应须酒拍浮。相过慰情素，数肯抱琴不。
鹊为晚晴喜，山如秋夜凉。蝉声起竽瑟，云影散牛羊。神理应难昧，民忧得自康。平生蔬笋腹，不厌宿僧房。
万里锦官城，经年托友生。笑谈元不数，心迹故难并。别酒梅花粲，追途江月明。书来犹缱绻，三叹故人情。
教不贵多言，小知非大受。力久有天得，海涵而地负。少年今白发，谁与鞭其后。诗来读百过，君真吾畏友。
相从乐复乐，别离良独难。传觞秉明烛，起舞清夜阑。一醉何足辞，百年能几欢。后会渺何许，相思江月寒。
头颅遂如许，忽忽意多违。渐合知天命，能无悟昨非。春觞欣母寿，秋谷为民祈。猿鹤应催我，尘埃好振衣。
秋风满庭树，策策鸣良宵。幽人独晤叹，时序何萧条。寒华岂不容，念之中心焦。我巢在一枝，风雨无漂摇。
清镜朝容减，寒灯夜影孤。身曾谙作客，情亦念携孥。宝剑千金重，晴虹万丈舒。功名生感慨，有路莫辞迂。
鲁狂不媚世，世亦与我违。平生怀识察，如公良独稀。尘沙二十年，孤舟万里归。见公不忍去，安得长相依。
银蟾忧易缺，綵侍喜长圆。岂意他乡会，均同一乐全。杯行惊话旧，星聚敢占天。但愿人常久，频将桂影延。
地应连海眼，终古蓄寒泉。四列青苍壁，双开菡萏莲。已嗟真赏去，犹讶昔香传。未愧东林下，霜葩社众贤。
坐倦秋树根，摄衣步前丘。横河澹如练，破月西南流。独持一尊酒，悠然发清讴。俯仰无不足，吾生焉所求。
棹入江村暮，扣门求友生。青衫新鹿梦，白发旧鸥盟。巷僻苔痕滑，林深鸟舌清。共寻物外味，溪上老渔声。
凿地一鉴小，清照远山眉。不起奔雷浪，微生濯月漪。林深来属玉，萍碎引伊尼。缅想人中镜，披云睹更奇。
珍木何年种，繁英满旧枝。开从残雪里，盛过牡丹时。对日心全展，凌风干不攲。药阶如赋咏，欠此尚相思。
五纪栽培后，三春长育中。灵根蟠故国，密叶荫儒宫。患与般斤远，歌宜鲁藻同。先儒垂意远，期此出三公。
刺桐依客舍，晴绿上窗纱。昨夜还飞叶，来时未作花。鸦寒惊月色，人老惜年华。今度逢摇落，归心一倍加。
坐对吴山酒，闲同越客吟。月明人渡浅，花暗鸟啼深。往事空流水，还丹未化金。不堪春又晚，惆怅百年心。
今日忽不乐，散行湖水滨。有怀天下士，遽作梦中人。醉语惊天地，狂歌哭鬼神。九原如可赎，那不百其身。
寒食不多时，几日东风恶。无绪倦寻芳，闲却秋千索。玉减翠裙交，病怯罗衣薄。不忍卷帘看，寂寞梨花落。
地僻门常闭，家贫客自疏。溪山行老我，风月不欺予。谩有书成诵，端无货可居。清江千里道，持此问舂锄。
一室真容膝，何人客子猷。土浮迎竹醉，云净对山羞。无地青归幌，他年翠绕楼。且从邻寺去，烟雨看沙鸥。
去年雪欺客，平地一尺深。谢遣东阁花，那顾西床琴。故人初不知，屋侧乃见寻。悠然振永起，谁复明此心。
云边人种麦，天际我归舟。月色轻寒夜，笛声何处楼。久晴人渴雨，倦仕我思休。高士传闲看，东篱花正幽。
夜永月清甚，雨馀风快哉。月将槐影出，风遣桂香来。风至地自扫，月来云亦开。三千翰林手，光霁瑩灵台。
贰卿追绿野，一壑饱清泉。诗到永嘉上，山如灵隐前。生涯归古寺，遗照对枯禅。二百馀年话，来同三月天。
湖光湛寒碧，帘影拂莓苔。鱼戏应同乐，鸥闲亦自来。雨馀轻霭合，竹外杂花开。久欲留诗去，惭无绮靡才。
孤枕秋宵永，山寒梦不成。残灯背窗影，急雨带溪声。未分山中老，空思日下名。区区如逆旅，此际若为情。
江亭凭望久，野色暝苍苍。古木浮寒雾，空山入夕阳。水流前夜月，风作早来霜。却笑垂纶者，因渔亦自忙。
当楼月半奁，曾买菱花处。愁影背阑干，素发残风露。神前鸡酒盟，歌断秋香户。泥落画梁空，梦想青春语。
湖海归来晚，园荒菊几丛。秋山吟骨瘦，霜叶醉颜红。吊影寒溪曲，怀人落月中。青灯滋味永，不用哭途穷。
倦客无人问，逢人祗自嗟。孤舟在江汉，老梦绕京华。听雨閒扉掩，看云短帻斜。固穷吾已定，莫向五侯家。
俛仰塞境断，追随春事幽。碧山朝曳屐，白浪晚维舟。钟鼓鸣江渚，烟云暗郡楼。下帘煮新茗，聊为道人留。
一笑未易得，今朝岂偶然。故园方自适，我辈更相便。好月好花夜，不寒不暖天。莫辞拚一醉，为我棹觥船。
寒流清更浅，短棹去仍来。山色侵书帙，波光映酒杯。龟鱼应旧识，鸥鹭莫相猜。全胜山阴路，空船载月回。
苍生未苏息，谁与任安危。腾蹋思千里，栖迟尚一枝。谩劳男子志，空忆太平时。读罢君诗句，愁端愈上眉。
准拟君行县，相随入醉乡。何知旋旆速，空负倚楼望。室迩嗟人远，愁多觉夜长。后亭梅正发，谁共赏寒香。
僧中有高僧，士亦有高士。我虽不为高，心粗能知止。师是个中人，特患不为尔。何幸我与师，俱是邻家子。
空谷境常寂，幽居趣最真。蛙鸣聊当乐，花发即为春。白首惟诗酒，青山自主宾。惜无骚雅笔，写寄市朝人。
极目飞鸿外，苍茫一渺然。风清垂钓濑，月淡放梅天。展卷评诗句，探囊结酒缘。舟中无此乐，但只闭篷眠。
独酌悠然醉，应无语笑哗。百年柯上蚁，万事盏中蛇。诗定重删草，灯挑又作花。不烦眠遣客，长啸岸乌纱。
秋老逢天晚，孤城倚碧空。升沈当此际，怅望与谁同。远树没归鸟，寒莎泣候虫。所怀无晤处，弹指向西风。
山近寒偏早，愁多梦不浓。鸦啼半夜月，鹤唳五更风。晓接残灯里，吟成落叶中。尘埃今已厌，懒听上方钟。
山色寒仍瘦，湖光晚再明。松苍仁者寿，梅古圣之清。日淡草无影，风乾叶有声。三年湖上客，鸥鹭得无情。
何劳话前三，俱共入不二。耕耕我村田，自免荆棘累。因兹等用舍，已作舟不系。枯风掩我情，零露泫我泪。
燕雀不生凤，阴阳一气全。无穷深可及，境象理推迁。奚益其形化，平章语默玄。终身何所役，道本岂私焉。
明月不常值，中秋能暂新。谁言一堂上，相与异州人。适意苦难得，举杯宁厌频。清光定千里，他日远相亲。
二月花堪爱，全开未落时。香轻长抱蕊，霞破即团枝。舞蝶何曾定，流莺不待期。劳君金缕唱，更尽拍浮卮。
乡树湘云外，行辕楚塞东。不辞淹拔萃，聊欲辨无同。暝紫生寒岫，疏丹点暮枫。登楼有归讯，为附北归鸿。
宅废经池在，人亡墨溜乾。蟾蜍兼滴破，科斗共书残。蠹罢芸犹翠，蒸馀竹自寒。他杨无可问，抚物费长叹。
舟行不碍动，纵目望联堤。稍觉前川近，徐惊后树低。鱼游随聚沫，禽度带残啼。自趣家田路，春清况日携。
西海共摇落，居然彫岁深。林疏纵风怒，天惨趣云阴。冰沼留寒鹜，灯檐射宿禽。怀人感衰鬓，自此不胜簪。
炎氛随日入，岑寂坐遥帷。倦鹜昏投浦，惊蝉夜去枝。桂华兼月破，槎影带星移。珍重窗风好，羲人即此时。
佳节虽云晚，繁英尚独开。新醪相伴熟，寒蝶不空来。细折愁香破，长吟恐暝催。自嫌霜白鬓，将插重裴回。
嗟尔一拳质，块生天地中。柱云蒸作润，山溜滴成空。松盖何年化，星槎此路穷。无邀什袭裹，近出宋台东。
日晏休尘虑，中园眷物华。惊禽曳啼去，弱柳受吹斜。暝早月沈碧，凉生水进涯。悠然望层堞，千翅度昏鸦。
气爽无馀暑，天高不住阴。霞残仍是绮，风冷即名金。烟沼双鱼乐，霜郊一鹗心。此时灵运唱，无复答愁霖。
干禄非三釜，躬耕恋一丘。才无作奏巧，穷有著书愁。雀噪门罗晚，蓬飞鬓葆秋。平生鸥鸟志，未去恋沧洲。
督府监军重，清时握节荣。长云抱汉垒，残月偃边兵。戍雾渔挝叠，衢风鹤盖平。不应烦暑路，河朔趁飞觥。
两股飞神锡，千金供住园。吹毛曾有问，得髓更无言。兰紫恩袍异，莲香社侣繁。双林今奄忽，泪目送风幡。
邂逅翘材客，乘秋共涉园。浅葩欢所媚，寒日醉中暄。目远鸿堪送，林深鹊自翻。长年无所嗜，惟有不空樽。
四海秋风晚，千门夜刻长。梧桐老空井，蟋蟀近人床。暗烛勤垂烬，离鸿短趁行。生平江海志，耿耿未渠央。
急雨横塘晚，萧萧逼坐隅。斜津添竹泪，繁点溢荷珠。泥重聊休燕，波翻尚浴凫。风霆河外恶，桥卒弗传呼。
自昔仁为里，于今福作田。清风残竹地，宝色故池天。绘象成真侣，家声入梵缘。一披龙藏集，无复叹亡篇。
久旷三山直，空陪五日趋。文无饰羽巧，心有刻舟愚。陛戟愁饥死，关门骇宠呼。缺然偏自愧，乘马与双凫。
秋物自能晚，秋声何足悲。欢应随壮去，病已与衰期。斗远终难挹，天高不易欺。此心丘壑恋，匪石恐难移。
暝色蔽孤斋，空轩向夕开。花低应露下，月暗觉云来。烛牖轻蛾聚，风枝倦鸟猜。无言聊隐几，万境一灵台。
春色无情老，宵云有恨低。轻寒借鸿驶，早暝入乌啼。晦烛风生幔，漂花溜涨溪。滴阶兼被草，聊此况凄迷。
春律行将半，繁枝忽竞芳。霏霏含宿雾，灼灼艳朝阳。戏蝶栖轻蕊，游蜂逐远香。物华留赋咏，非独务雕章。
二圣垂鸿烈，天临四纪馀。元台地率属，赐会宠刊书。世业叨荣甚，君恩可报欤。衮衣相照烂，归拥鹿鸣车。
执别动经岁，年光挽莫留。壮心今已老，雅志自无求。白日将诗遣，生涯著醉酬。颓然烟瘴里，一饱更何忧。
春阴正愁绝，夜雨复淋漓。楚客南冠日，湘累去国时。千山花尽落，万壑水东之。脉脉灯前意，夫君知不知。
能诗留幕府，借宅近南湖。吏去少公事，客来多钓徒。云为今夜雪，梅发去年株。我亦同州住，相过路不迂。
江树杂丹青，江寒少得晴。亦知君去路，多是水为程。衔位犹书岳，游从半作卿。如逢二泉子，因说野人名。
自从春去后，少省出柴扉。树暗鸦巢隐，檐空燕迹稀。忆山怜有梦，当暑咏无衣。案上书堆满，多应借得归。
近得山中信，山中颇寂寥。酒方收秫酿，薪旋割茅烧。破屋秋多雨，平湖暗有潮。不曾逢客至，默坐过清宵。
莫嫌舟逆上，子细得看山。众草名难识，孤花影自闲。避人鹰翅响，经雨石文斑。夜久江风冷，神仙定往还。
避谤疏毛颖，推愁赖索郎。坐来春漏促，梦去畏途长。故国书题冷，新诗齿颊香。湖山虽好在，岁月已相忘。
春光垂老日，北骑欲归时。王气如三捷，欢声定四驰。山河还旧贯，草木有馀悲。拟颂中兴业，孤忠只自知。
烟翠饱青实，雨红黏绿苔。杨花随梦去，莺语唤愁来。吟事春三月，风光酒一杯。芳心久消歇，已作蕙炉灰。
端居岁已宴，杖履亦萧然。云露窗前日，秋明树外天。大江寒欲落，诸岭霁逾鲜。白首无聊剧，昏昏只醉眠。
众喧息遥夜，爽气渍烦襟。殷勤低檐月，入幌来相寻。平生学虚静，每为多病侵。卧想陈夫子，幅巾修竹林。
南雨不成雪，北风楼观寒。眉颦鲁酒薄，肠断楚梅酸。云梦寒全薄，湖湘春欲还。举头瞻去雁，羡尔有轻翰。
昨夜新霜落，淮南十月初。寒云风后白，高木雨来疏。功业嗟谋拙，星霜逼岁馀。子云真拙者，寂寞为玄书。
故人怜寂寞，九日共登临。天地客行远，山河秋已深。狂来能醉舞，兴罢独悲吟。莫怪凄凉甚，多忧损壮心。
不嫌泥潦巷，自扫寂寥居。雨已标新杏，春犹遗老樗。风光习暖事，云物或寒除。颇复撩诗句，时时漫与书。
斜日去不驻，好风来有情。江城过风雨，花木近清明。水树閒照影，山禽时引声。吾年行老矣，淹泊蹇何成。
青山将白发，奔走倦埃尘。与物拙难合，惟君心独亲。相思成夜梦，得句寄游鳞。未得亲谈笑，书来莫厌频。
晓别招提去，春风信马行。路幽皆竹影，山远尚松声。岭断晴天阔，川横绿野平。不因泉石好，安觉利名轻。
寺倚苍崖古，僧閒昼掩扉。晓云辞岭去，夕鸟占林归。悟理观幡动，临风想锡飞。寄怀玄观外，更觉此生微。
官居苦岑寂，容易过花时。绿暗野初秀，红乾风更吹。燕游心未展，归去意犹迟。浩荡云山外，新诗寄我思。
来书才一纸，离别意何长。应为相思苦，还能细作行。水浮新恨阔，花想旧容芳。欲问人何处，青楼在帝乡。
午枕消暗永，春裘御晓清。砌红多近采，园绿有深鸣。窗破斜光入，炉消断碧横。白头为吏苦，高卧笑浮生。
绿野望不极，登临引兴长。凭高延泽国，搔首对风光。乍出莺贪柳，新归燕拣梁。欣欣物华好，吾亦引清觞。
还将多病眼，冉冉对残春。啼鸟日求侣，晚花如向人。物情懒著意，杯酒最关身。亦有功名志，吾生付大钧。
林花飞已久，芳草雨馀长。人静槐庭午，帘斜竹院凉。沾泥新笋白，封蜡煮醪香。莫厌残春醉，流莺劝举觞。
渊明非无心，似以酒忘忧。如以药愈疾，未佳宁免忧。我直好饮耳，与世本悠悠。人间有何事，奚足烦杯瓯。
至道与物反，夫岂会俗心。圣处有阃域，扃钥一何深。时时资美酒，可得及其门。送君者既返，君驾胡可寻。
深坞繁花丽，晴田细径分。孤舟春水路，芳草夕阳村。暗雀投檐静，昏鸦集树喧。牛羊自归晚，灯火掩衡门。
黯黯夜烟青，寥寥秋汉迥。海月出天高，霜云泊天静。鹤鸣知露寒，树影当轩正。幽客独未眠，经窗夜声磬。
万籁声久寂，三更霜已寒。老人袖手坐，一气中自存。自得此中趣，不与儿曹论。但有老孟光，相对亦无言。
东风入我园，落落如急霰。感之复携酒，抚树为三叹。离离墙间草，满地不可践。阴阳本无情，荣谢欲谁怨。
春晏百草秀，野花无复名。悲哉桃李阑，念此聊掇英。翩翩双飞蝶，天静午日晴。悲忧浪自苦，有酒但知倾。
公身多不定，何路慰飘离。莫以微言合，苦将幽思悲。山程朝醉少，雪屋夜眠迟。即问逢春约，芳菲折赠谁。
貂褐久从戎，因令笔砚慵。梳中见白发，枕上忆孤峰。风动沙昏昼，寒多雪折松。此心无与问，长愿酒盈钟。
移船过九曲，满袖贮西风。木落山容老，荷枯水面空。客怀诗句里，时事酒杯中。莫听云间鹤，宁呼天外鸿。
丛竹傍幽亭，萧然一画屏。色欺春酒碧，光映夜灯青。雨叶供香润，风枝摇梦醒。却嫌千亩阔，浩渺绿难扃。
楼俯澄江碧，山宜四面观。压波桥影阔，带雨橹声寒。客梦因诗醒，归心得酒宽。虚怀纳幽致，湿翠扑栏干。
春日烟沙岸，禅房风竹窗。有时倾绿酒，随处见清江。世路纷多辙，吾生老此邦。千林看不尽，白鸟去双双。
出守嗟何晚，怀归已倦游。细看浑矍铄，可是畏伊优。幕下倾三语，山中赋四愁。平生大小阮，来往足风流。
落日游鱼上，青林白鸟过。稻香来隔岸，岩影占清波。招隐何年赋，寻幽此地多。晚凉容纵棹，听我采菱歌。
客少从蒿长，居深懒户开。孤城岁云莫，瘦马子能来。长策怜葵向，新诗更雨催。相看前日事，此首忍重回。
昭代才难叹，宗盟世有人。千钧定晚试，一角信逢真。政拟寻梅共，还经折柳新。青云看稳上，回首楚江春。
堂下列丝竹，堂上娱佳宾。相看夜未艾，乐此笑语真。风流今属公，我辈但逡巡。文章千古意，翰墨四时春。
亭临流水上，地接古城隈。日永檐楹静，春深锦绣开。鸥随清漾远，风杂乱香来。怀咏北山檄，招邀翠作堆。
芍药都零落，山泉遂有声。尽知春去晚，深喜夜来晴。高柳拂檐净，闲花照坞明。松间携好酒，今日思方清。
移疾谢华省，问耕还弊舍。扶持便疏慵，旷僻逃将迓。昼棋莎径侧，暮粥梧阴下。久矣澄清心，永愧桑弧射。
看花都是梦，听雨甚于秋。白石年年烂，黄金日日愁。有馀刍一束，不足橘千头。我醉如眠尔，何须百尺楼。
路转下层崖，乱石通微径。山深万象虚，叶脱千林静。连苔苍欲横，衮雪飞泉迸。有睹那可言，寒烟日向暝。
羁贯分灯读，论交若弟兄。羡君先得隽，嗟我老无成。几载同忧患，终年隔死生。梦中犹历历，笑语若生平。
雪后半横枝，溪边一带篱。春从穷腊透，香报老夫知。淡月弄疏影，嫩寒含令姿。天涯值西子，牢落慰吾思。
古藓护疏枝，幽花发短篱。唯宜霜月照，莫遣雪风知。数点玲珑玉，三生洒落姿。自从窗外见，风味至今思。
为爱岁寒枝，呼童旋插篱。花清吟思觉，香冷梦魂知。雪月成仙韵，风烟带野姿。江天暮云合，千里故人思。
阳精天际灭，暮色望中生。岚气侵衣薄，山风堕叶轻。林空霜月迥，沙白夜江明。云里相呼雁，翩翩尚远征。
过雨得清夜，月明惟水声。叶光知露陨，兰馥赖风清。天地未悔祸，豺狼犹阻兵。故园同此夕，长望一沾缨。
蓄德竟不耀，坐观门户成。生无三事贵，禄有万钟荣。色养无违志，陵终若事生。秋风如罔极，萧瑟在松声。
秋色际遥海，乘高伤远眸。风尘方未艾，身世岂胜愁。黄菊已过晚，浊醪徒满瓯。何时奉松□，一醉碧溪头。
深夏远林黑，溶溶云动山。晚川澄众影，霁色润层峦。地静知秋至，衣轻觉暑阑。居山非有意，偶托即身安。
一春黄雾暗，今旦天始清。林姿明积雨，水色澹初晴。好鸟关关啭，新泉决决鸣。前山有佳色，聊以驻幽情。
未喜亭阴坐，先贪树畔行。溪浑因雨瀑，岩近得风清。一饭幽人福，三杯太古情。尚须冰月挂，来放雪涛倾。
俗薄交难古，心亲话许深。更长银烛夜，院静石云阴。冷梦多孱骨，修程费老襟。松壶梅并插，投醉且高吟。
坐上君但笑，人间我最愚。百年休较命，今日且航湖。地旷山霏薄，风薰水叶粗。寸阴方解惜，总是已工夫。
尘土真堪畏，君髯美亦衰。登楼才会面，促坐便论诗。社日休持酒，秋香待满枝。客涂书旋买，犹似向来痴。
草树秋声合，乾坤夜气生。念閒无复梦，坐久屡闻更。未试从长剑，相亲幸短檠。欠伸聊觅枕，谁会此时情。
看春知几度，玄发故应非。世事真犹梦，人生瘦胜肥。竹边随意入，梅下得诗归。缅想羊何友，湖山乐所依。
避人忘井邑，耽静步郊原。落叶风能扫，寒花霜更繁。山空樵响答，滩浅榜声喧。愿结山阳伴，长年此灌园。
尘外非无境，壶中自有天。从来招别驾，于此漱寒泉。铭已得元结，记须烦子年。重游知更好，出谷趁莺迁。
檐屋排空阔，薰风眺晚晴。閒云连树碧，白鸟破烟明。世乱思君子，身危仗友生。秪应今夜月，解识故乡情。
已秀不成实，长怀事可吁。宁论日下鹤，遽失掌中珠。扰扰遭斯厄，冥冥丧厥躯。高堂亲白发，泪眼尚青枯。
北客身将老，东风又岁华。山晴添气象，水暖莫津涯。贫觉他乡苦，慵嫌去路斜。升平吾会见，时事不须嗟。
不遇彭夫子，何因到此间。无穷霜后木，不断雨中山。秖恐高僧占，多惭倦鸟还。孤云在寥廓，容望不容攀。
罢雪仍回雨，僧房物物宜。溪明霜落后，山净月来时。泯默穷愁志，艰难食菜时。弟兄千里隔，书断鬓成丝。
倦游得兹行，颇惬丘壑性。俗虑与秋澄，禅心随夜静。灯前见脩竹，月下闻清磬。未作故山归，空吟长卿咏。
不谓人间世，官居有此清。山横犹倒影，鸟过忽遗声。倦客方耽句，高人不治名。夜寒云去尽，对面月华生。
吠亩三番聘，林泉一客逋。君方借唇吻，我自惜头颅。日月松偕老，江湖橘可奴。昭文虽未鼓，洗耳即良图。
鉴中双鬓已蹉跎，无计重挥却日戈。已是园林春欲暮，那堪风雨夜来多。诗成白也知无敌，花落虞兮可奈何。
野寺不逢僧，修廊且缓行。竹藏双鹤睡，风助一蝉鸣。坐石侵衣冷，临风漱玉清。咏归无限意，新月带星横。
浪迹随方寄，穷途触事谙。雨逢春甲子，江满地东南。客鬓霜前落，诗情酒外酣。上方愁独往，藜杖许同参。
春山秋亦佳，霜树风更落。阴晴卷复舒，气象今非昨。功名等浮云，文字悬高阁。剩扫胸中奇，还将贮丘壑。
牢落穷途暮，扁舟水四涯。十年长作客，万里得还家。云散山排仗，潮生浪趁衙。殷勤谢风马，为挂一帆斜。
漂泊音书断，艰难会合迟。那知休老地，却数别君时。岁晚商山寂，天寒楚水悲。无言一杯酒，怀抱各相知。
轩冕真成寄，江山早见招。懒从春后觉，意别枕边消。竹色侵书静，松声落耳摇。妄心朝雾薄，乌鹊莫相撩。
不作觚棱梦，长闲地角身。南冠欲从楚，西笑敢怀秦。鸿雁犹千里，牛羊绝四邻。门罗今可设，更恐白头新。
隐几北窗静，柏烟生鼎迟。雨焦寒入座，风竹暗侵篱。贝叶谈无相，桃花现不疑。叩床呼稚子，怜到暮钟时。
舟横城郭绕，缺月疏林杪。窈窕一溪深，微茫众星小。忘言对诗书，适意亲鱼鸟。幸此绝纷华，行歌阅昏晓。
小小茅茨隐翠微。桥平双手弄涟漪。好风还动去年枝。得雨疏梅肥欲展，人家次第有芳菲。惜花恰莫探春迟。
马足疲长路，林端霁色开。客程经十驿，村酒只三杯。病叶迎秋落，疏云送雨回。何当旋故里，趁日坐墙隈。
风细云动鳞，雨馀山弄姿。渊明短篱下，渐觉秋芳萎。岁华任自老，酒杯亦须持。种种愧古人，此段差可期。
园竹三年种，今春绿始稠。未知能却暑，但爱不悲秋。影补颓垣缺，枝多暮翼留。近因开小径，时有客相投。
羸马趋程晚，冲风雪满衣。城荒更鼓暗，市冷吏民稀。乌垒兵初起，河桥客未归。北行殊未已，捧檄寸心违。
悠悠东武云，来抱南山岑。南山有寒泉，云影落泉心。泉古湛不流，云静閒不飞。相与待明月，千载发光辉。
严助厌承明，东南抗使旌。箕裘汉相子，屏翰越王城。胜概须留赏，仙舟莫计程。湖光八百里，风月有馀清。
雪拥前村路，梅花次第芳。月边谁索笑，溪断忽吹香。老眼经年别，醒魂异昔狂。何时真载酒，翠羽伴飞觞。
扫云跻绝磴，倚竹破苍苔。冻涩冰帘捲，尘侵佛阁摧。僧残无给侍，墨妙杂舆台。就使匆匆去，犹胜不一来。
慷慨挥毫际，仓黄展卷初。少宽诛寇檄，已草纳降书。恃胜防君失，输筹笑我疏。班龙落谁手，芝草费人锄。
楼迥支筇久，庭閒转榻频。松衰无直干，竹好但新筠。漫仕惭逋客，躬耕羡野人。可能千里意，端的为吴莼。
山路仍多雨，秋天最易阴。呼舟乱滩响，倚杖俯溪浔。风力凭江横，云容隐树深。一寒遽如许，料理欲归心。
斜晖放船好，晚吹得凉多。星斗窥深酌，鱼龙答浩歌。乾坤身半老，湖海意如何。夙昔纫兰约，迟君肯重过。
何地非吾土，故乡情未忘。掀眉对兄弟，酌酒话行藏。拜墓色不愧，逢人语更狂。梅花相待发，好在细思量。
清霜入短褐，送汝酌深杯。万事不如学，千金难买才。关心门户重，过眼岁时催。莫待收灯后，驱车望早来。
骨清殊矫矫，气老自沉沉。门户托君重，江湖入梦深。功名须少壮，岁月惜侵寻。万里相随去，庭闱一寸心。
腊雪千江浪，春风万里船。相依身健在，远送意茫然。公近此三接，吾惊失一天。相君如辱问，愿报已归田。
远树高低见，清溪曲折流。草眠耕后犊，波泛狎馀鸥。醒醉无人管，登临各自愁。扁舟大如叶，烂漫作春游。
虚槛横空阔，平郊入望赊。楼台万家邑，桃李一川花。鸡犬非人世，樵渔亦相家。閒思十年事，倚杖独咨嗟。
柳老渊明宅，蓬深仲蔚居。病身须药石，閒日足图书。世念焚香了，禅心隐几馀。空钩本无意，谁为语游鱼。
花气浓熏坞，藤稍密荫桥。但须樽有酒，未问印垂腰。芳草晚尤碧，好山晴更遥。太阿真宝剑，不必夜干霄。
天涯只影随，百结身上衣。有术没人买，无家何处归。自言穷亦好，未与道相违。酌汝一杯酒，醒来万事非。
小院闲窗春色深。重帘未卷影沈沈。倚楼无语理瑶琴。远岫出山催薄暮，细风吹雨弄轻阴。梨花欲谢恐难禁。
春日行郊坰，南风初唱予。相携出城郭，著意买江湖。句好从儿觅，杯乾任客呼。长年足诗酒，此外复何须。
林下金仙地，苔门掩夕阳。花飞殿塔顶，地照云霞光。松老鹤仍在，洞闲龙已翔。中宵动清众，清磬发虚堂。
自昔闻南国，于今讼已微。优哉贤墨绶，经始雅轩扉。白日有馀乐，清风知所归。如何心已化，尚寄玉琴徽。
取士虽多术，知人在片谈。文书今倚重，谋议许相参。饵陋贾生五，策明刘蜕三。坤舆方厚载，朋利得西南。
旅顿饭足饱，村帘酒莫赊。暮龄嗟客路，春事属山家。蕨长竹将笋，梅残李始花。问翁何处去，岭外有烟沙。
拟以风斯下，胡然日在兹。一头聊且避，八面欲何施。坎有险如此，需于沙待之。姑陪鹏力厚，万里看南为。
玉笋环星拱，青螺带雾披。山为天下胜，境占岭南奇。援笔难穷者，凭阑尽有之。不因身世累，筑室老于斯。
春花富红紫，黄菊与秋宜。风劲幽香怯，露晞寒艳滋。孤标虽独步，呈秀此何迟。欲待群芳歇，专荣占一时。
千古人生乐事稀。露浓烟重薄寒时。菊花须插两三枝。未老功名辜两鬓，悲秋情绪入双眉。茂陵多病有谁知。
人意皆怀土，嗟君无故园。欲行须尽室，此去又他门。静里文章好，贫来节行存。振淹知有日，倚伏岂虚言。
青紫皆同道，稀曾到薜萝。感君非我辈，无事每来过。此别当贫病，何年共醉歌。人生有后会，争奈鬓双皤。
少年曾诵习，误认古人诗。风雅世不重，姓名谁得知。高情如隐者，薄宦过明时。地下寻才鬼，应逢陆与皮。
送尔归天去，天应解祸淫。物生谁得所，我见独伤心。好景吟来遍，芳樽醉不禁。东风别无用，百草已成林。
当时尝爱酒，此夕更登楼。月有十分好，人无一点愁。云山开宿雾，灯火近清秋。何事太孤绝，前身是楚囚。
辞京尘渐远，入越思逾清。雨壑溪方涨，风帆去又轻。天光浮水阔，山色带云横。更问乡关路，从今尚几程。
鬓秃犹云少，书多却道穷。柴门疏竹处，茅屋万山中。幽梦时能忆，闲题底要工。不知蝉报夏，为复自吟风。
孤塔鸥边迥，千岩镜里看。折花倩人插，摘叶护窗寒。不是无相识，相从却是难。归舟望精舍，已在白云端。
谷暗迷窗晓，山鸣报雨来。畦丁绝须喜，菜甲正新栽。倦路愁何那，冲泥惯岂才。吾诗未大好，也辱片云催。
春忽明朝是，冬将半夜非。年华只不住，客子未能归。微霰疏还密，寒檐滴又稀。撚须真浪苦，呵笔更成挥。
未惜诗脾苦，端令鬼胆寒。吾才三鼓竭，君思九江宽。作者今犹古，灯前捲又看。不辞须撚断，只苦句难安。
有酒何须富，无车却好行。眼中长得句，身外岂关情。远岭寒逾瘦，乾枫落更声。好怀非自閟，且道向谁倾。
郎署春同宿，州麾晚卜邻。出山成底事，藉手得斯人。名实今无对，云霄早致身。再逢应互笑，谁发不如银。
两脚遍云水，群书久网丝。却因三日痛，理得数编诗。不借双高挂，毋追一任欹。老来非爱病，不病亦何为。
玉立颂台上，风生宪府中。雪霜欺两鬓，日月照孤忠。荷橐相将紫，铭旌作么红。北堂萱草露，应洒碧梧桐。
诗瘦知春瘦，时乖抑命乖。病过三日雨，门掩半扉柴。不面何曾久，于心便有怀。端能暮出否，溪水减南涯。
欲与东风说，休吹堕絮飞。吾行正无定，魂梦岂忘归。花暖能醺眼，山浓欲染衣。只嫌春已老，此景也应稀。
春在梅边动，寒从月外来。贫于萤不暖，心与烛俱灰。此意悠悠著，从谁细细开。病来更忧患，泪尽只馀哀。
月淡犹明树，霜严不剩云。天寒一雁叫，夜半几人闻。诗只令吾瘦，清聊与子分。频来仍恨少，此去更离群。
书懒聊遮眼，诗穷只掉头。寒醒非不睡，薄醉奈何愁。火细霜还重，风停叶自投。半生灾疾里，谁遣未休休。
今晨晴颇懒，昨夜雨犹声。欲社燕先觉，半春莺未鸣。诗非一字苦，句岂十分清。参透江西社，无灯眼亦明。
老子朝慵起，春风苦唤行。晴边犹著雪，寒后未闻莺。偶见千峰翠，偏令两眼明。倦来浑欲睡，无处避溪声。
天悭聊尔落，地暖未教深。犹放遥岑碧，偏鸣密竹林。似供愁里眼，小恼客边心。诗卷开还阖，清寒溢素襟。
四海皆兄弟，何如真弟兄。吾今有弟在，眼只为渠横。剩欲驱涛壮，犹应倒峡清。青春不可又，未欲傍长檠。
有酒招元亮，无浆馈子居。何曾三不速，焉用一行书。乞饮殊无分，干时不已疏。犹应慰大嚼，玉轴到吾庐。
一见此君面，荒村不是村。斜阳与可笔，栖雀子猷魂。客思方无那，诗愁得共论。问渠能饮否，把酒酹霜根。
幽屏元无恨，清愁不自任。两窗两横卷，一读一沾襟。祗有三更月，知予万古心。病来谢杯杓，吟罢重长吟。
亦岂真辞禄，谁令自不才。更须三釜恋，未放两眉开。道我今贫却，何朝不饭来。商量若为可，杜宇一声催。
玉润非冠玉，东床忽易东。一官斯立样，五字后山风。明月来宵共，清尊何日同。看君即飞兔，老我自冥鸿。
呼酒东西玉，探梅南北枝。相逢长不款，此别有馀思。古道寒如水，吾侪鬓已丝。一生商略此，更待赠临岐。
平水长先晓，无风也自涛。烟昏山易远，岸阔树难高。去雁鸣相报，游鱼冷总逃。轻寒容可忍，清眺得辞劳。
厌雨欣初霁，贪程敢晏眠。排天双壁起，受日一峰先。入径惟逢树，无人况有烟。藤深猿不见，声到客愁边。
鞋响新霜后，襟暄野日初。寒溪半湾落，远树一行疏。老矣端何苦，归哉不愿馀。终更犹半岁，作么度居诸。
病著初无恼，安来始觉衰。人谁长健底，老有顿来时。山意凄寒日，秋光染瘦诗。小松能许劣，学我弄吟髭。
是雨还堪拾，非花却解飞。儿童最无赖，抟弄肯言归。向树翻投竹，欺人故点衣。肩寒未妨耸，笔冻可能挥。
细听无仍有，贪看立又行。落时晨却暗，积处夜还明。幸自漫山好，何如到夏清。似知吾党意，未遣日华晴。
夜映非真晓，山明不觉遥。尽寒无奈爽，且落未须销。体怯心仍爱，颜衰酒强潮。毛锥自堪战，寸铁亦何消。
吏卒稀仍散，僮奴野自亲。问吾适无恙，遽病此何因。初觉身为客，还疑老逼人。焚香发深省，一笑对残春。
夜把新诗读，灯前阖且开。一行私独喜，两脚不虚来。天似嫌梅晚，冬初遣雪催。与君问花信，能绕百千回。
相识横山塔，于今十五年。孤标立绝顶，秃影照清川。寂寞无香火，将迎几舫船。吾衰岂重过，珍重塔中仙。
清境故应好，新寒殊不胜。征衣愁著尽，凭槛喜犹能。乱眼船离岸，关心山见棱。个中有句在，下语更谁曾。
节里少公事，底忙起侵晨。望秋怯残暑，及此东未暾。登山俯平野，万壑皆白云。身在白云上，不知云绕身。
日以秋还短，涂缘热故长。也知茅店小，奈此竹风凉。更远终然到，而吾有底忙。欲行犹小驻，咫尺便它乡。
百年几暄凉，再岁三征行。却羡路旁叟，白首不到城。人生如风花，去来能与争。且随风吹起，会当风自停。
使客夜不至，还舍欣小歇。杯盘只草草，足可相暖热。庭前雪夜明，道是帘外月。及见盘中酥，唤作庭前雪。
滴地酒成冻，喧天鸦诉寒。窗风经怒响，帘日漏温痕。偶尔寻梅去，其如驻屐难。沙鸥脚不袜，故故踏冰翻。
秋来愁更深，黛拂双蛾浅。翠袖怯春寒，修竹萧萧晚。此意有谁知，恨与孤鸿远。小立背西风，又是重门掩。
星驭经行处，梅花忽已开。只疑春信早，先拥使旌来。嫩萼红初破，寒柯绿未回。凌霜半含月，皎皎绝纤埃。
红尘著脚双鬓斑，折腰五斗真作难。巾车一去不复还，归卧柴桑紫翠间。东篱悠然见南山，欲辩忘言心自闲。
白首寄人间，萍泛无休日。撑肠五千卷，岂乏济时术。富贵不可期，惆怅难再述。日暮倚庭梧，寒风听萧瑟。
一气连江色，寥寥万古清。客心兼浪涌，时事与潮生。路转青山出，沙空白鸟行。几年沧海梦，吟罢独含情。
把麾何所往，海上有名山。潮落鱼堪拾，云低雁可攀。一城仙岛外，双塔画图间。当路谁知己，天应赐我闲。
天净鸟飞远，路幽花自香。春风吹草木，野水满池塘。事去青山在，人閒白日长。兴来搔短发，此意久难忘。
剧暑逢添闰，微凉忽值秋。年争飞鸟疾，云共此生浮。多难仍怀古，他乡独倚楼。可能天下虑，政有一身忧。
朱减颜逾皱，霜添鬓却新。文章应舍我，富贵不如人。照破生前物，思穷死后神。谓宜休仕汉，何必只逃秦。
独俯空堂夜，无人境自宽。高风河影动，斜月竹身寒。潮海秋声阔，山林客梦安。坐来更几点，北斗挂阑干。
迎月步秋溪，芦长与树齐。水光连汉近，夜气压山低。岸隔呼渔渡，林疏见鸟栖。酒微风力劲，归袖冷凄凄。
浙江风浪阔，梦不落吟边。书到知何日，君归想隔年。才高朝士重，命拙故人怜。早办山中计，吾今省俗缘。
冻项缩如龟，茅檐讽雪诗。冷于初下日，好是未消时。树重高枝折，窗明晚色迟。忽思溪上路，拟借蹇驴骑。
心远俗尘隔，楼高野兴多。稻花黄雀雨，山影白鸥波。滩涩推船上，桥危挽客过。日斜栏倚遍，无句奈愁何。
落日照江东，思君讯便风。栖迟定何处，约莫过残冬。小隐时曾到，安书久未通。自怜心易老，盘屈似寒松。
野艇闲撑处，湖天景亦微。春波无限绿，白鸟自由飞。柳色浓垂岸，山光冷照衣。时携一壶酒，恋到晚凉归。
一室星辰入，平居社稷忧。萤飞原有夜，蝉远不胜秋。短发千方误，中年万事休。摩挲门外柳，坎止亦乘流。
病马犹依枥，饥鸿更著行。深宵风雨后，万里道途长。骨立难看镜，愁来怕举觞。少年轻聚散，曾笑客思乡。
风日催曛暮，江溪半浊清。春寒归雁急，沙远落鸥惊。有志诗书误，无家去就轻。短篷扃不寐，高枕念平生。
地远过从少，天多眼界宽。晓书翻卷白，秋桂绕亭丹。小雨妨相觅，幽花孰与看。平生杜陵老，到此赋诗难。
处暑无三日，新凉直万金。白头更世事，青草印禅心。放鹤婆娑舞，听蛩断续吟。极知仁者寿，未必海之深。
钟声四山晚，一舸镜中归。远舍火明树，寒天露湿衣。塔高城不禁，林暗鸟畴依。有句传犹子，吾疏合世违。
落日宜平野，回车憩薄阴。羸牛归径险，寒雀聚枝深。足未伤和玉，文曾卖蜀金。百年渠未已，出处遂何心。
香醪如蜜甜，村酒渐多添。弄水閒移棹，看山自捲帘。深心非木石，痴腹惯齑盐。莫作渊明解，逃鱼本欲潜。
新笋看成竹，春风去不知。麦天蚕上早，槐日燕飞迟。褐短偏怜妇，家贫更惜儿。十年霜鬓白，未必总因诗。
楼高发兴微，山水自清辉。有月略窥枕，无风时动扉。他生嫌火食，投老羡空飞。安得余卢赵，相从去不归。
别久似相忘，因行遇道傍。问知元姓字，传读是文章。鹤骨秋逾瘦，松身老更长。十年犹九品，如我合耕桑。
蜡屐登山去，金貂换酒来。一生须几两，万事付三杯。饮尔非狂耳，归欤有旨哉。何时两亭暮，吾与汝徘徊。
幽居少尘事，潇洒似江村。苔藓深三径，衣冠盛一门。岭云时聚散，湖水自清浑。世德书芳史，传家有令孙。
唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。
督邮有良马，不为君所奇。顾收纸上影，骏骨何由归。一朝见萦策，蚁封惊肉飞。岂惟马不遇，人已半生痴。
一念失垢污，身心洞清净。浩然天地间，惟我独也正。今日岭上行，身世永相忘。仙人拊我顶，结发受长生。
六秩行当启，区中缘更疏。不贪为我宝，安步当君车。故国多乔木，先人有敝庐。誓将闲送老，不著一行书。
一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，空飞本无迹。
新浴觉身轻，新沐感发稀。风乎悬瀑下，却行咏而归。仰观江摇山，俯见月在衣。步从父老语，有约吾敢违。
一更山吐月，玉塔卧微澜。正似西湖上，涌金门外看。冰轮横海阔，香雾入楼寒。停鞭且莫上，照我一杯残。
三士隐沦地，上林句曲前。朅来思访道，属望赋游仙。松引飞轮路，云收积玉巅。华阳不知远，趣驾似行天。
接武由童冠，论年并巳庚。切磨三友益，终始一交情。少别才经夏，何言遂隔生。空深寝门恸，不见穗帷旌。
避殿尊先后，垂帷祐圣孙。忧勤万机政，听纳七臣言。功载生民咏，神游永厚原。鸿名兼四德，难尽赞坤元。
琴诗清绝事，静也两兼能。技有知音许，名因国士称。故山何日别，归舫待春乘。却遂林泉适，弦歌结旧朋。
清羸躬现疾，出处道还周。当轴谐人望，谋边缓主忧。庄环聊造适，伊鼎待烹羞。见约高斋会，将行尚少留。
清修闻校议，慈惠布州蕃。奉使功虽最，遗荣道亦尊。卜居邻楚泽，反葬近秦源。自得寻真趣，高风世所敦。
晨夕东朝路，銮舆问寝兴。蟠桃未再熟，羽驾忽西升。逝水还天汉，流光下玉绳。圣心哀罔极，时望永昭陵。
畴昔商楹梦，吁嗟鲁凤衰。清朝桡隆栋，多士失元龟。坟阙开京壤，帷旌出洛师。孤生怀旧感，西望涕交颐。
解衣换村酒，酒薄不须嫌。节到勿空过，杯行且强拈。得闲身尚健，适意事难兼。醉卧南窗日，谁知酸与甜。
捲衣换斗酒，欲饮月明中。坐看浮云合，遥怜四海同。清光知未泯，来岁尚无穷。且尽樽中渌，高眠听雨风。
风雨来无定，泥涂日向深。直埋今夜月，真失众人心。云外天衢净，人间浊雾侵。幽人久不寐，起坐夜愔愔。
无地容锥卓，年来转觉贫。偶知珠在手，一任甑生尘。窜逐非关性，颠狂却甚真。此心谁复识，试语洞山人。
年年赋除夜，一赋一衰残。家有三斗酿，春馀半月寒。鸡豚不改旧，邻里自相欢。元日应无客，萧然不著冠。
墙阴竹蒙密，板筑念相妨。欲补园东缺，欣乘雨后凉。三年生笋遍，一径引风长。但恐翁弥老，筇枝懒复将。
饥蚕未得食，宛转不自持。食蚕声如雨，但食无复知。老蚕不复食，矫首有所思。君画三蚕意，还知使者谁。
春雨昼连夜，春江冷欲冰。清愁殊浩荡，莫景剧飞腾。身是归休客，心如入定僧。西园曾到不，要学仲舒能。
青山招不来，偃蹇谁怜汝。岁晚太寒生，唤我溪边住。山头明月来，本在高高处。夜夜入清溪，听读离骚去。
溪边照影行，天在清溪底。天上有行云，人在行云里。高歌谁和余？空谷清音起。非鬼亦非仙，一曲桃花水。
此夜月如昼，有人同倚楼。山河万古色，天地一轮秋。尽赏兴不足，醉看身欲浮。因思旧年处，风雨未能休。
中秋不见月，扶病倚阑干。故国愁心远，西风瘦骨寒。纵无今夕醉，容有别时看。且作南飞鹊，一枝聊自安。
一病忽半载，囊无挑药资。生逢千劫后，死较十年迟。老色从侵面，閒愁并上眉。惟馀清思在，瘦尽尚能诗。
既得希夷乐，曾无宠辱惊。泥空终是着，齐物到头争。忽忽闲拈笔，时时自写名。谁能苦真性，情外更生情。
览公诗十首，起我意何多。似药驱疑疾，如茶涤睡魔。月当松皎洁，山隔水嵯峨。明日如无事，天津可再过。
曾闻不若见，曾见不如经。既用身经过，何烦口说行。改诗知化笔，醒酒识和羹。料得人间事，无由出此情。
人苦天津远，来须特特来。闲馀知道泰，静久觉神开。悟易观棋局，谈诗捻酒杯。世情千万状，都不与装怀。
春在花争好，春归花遂残。好花留不住，好客会亦难。酒既对花饮，花宜把酒看。如何更斟满，乃尽此时欢。
何者为君子，君子固可修。是知君子途，使人从之游。与义不与利，记恩不记雠。扬善不扬恶，主喜不主忧。
欲作一男子，须了四般事。财能使人贪，色能使人嗜。名能使人矜，势能使人倚。四患既都去，岂在尘埃里。
春在对花饮，春归花亦残。对花不饮酒，欢意遂阑珊。酒向花前饮，花宜醉后看。花前不饮酒，终负一年欢。
万里幕四垂，一片云自飞。秪知根抱石，不为天为衣。既来曾无心，却去宁有机。未能作霖雨，安用帝乡归。
虑少梦自少，言稀过亦稀。帘垂知日永，柳静觉风微。但见花开谢，不闻人是非。何须寻洞府，度岁也应迟。
九月气乍肃，衰柳犹有蝉。霜外疏钟断，风馀清籁传。千山乱远月，一鹗摩高天。自非出世人，而敢危行言。
中秋光景好，中州烟水奇。天重初寒候，人便半醉时。榻缘明月扫，襟待好风吹。一点胸中事，人间都不知。
日为万象精，人为万物灵。万象与万物，由天然后生。言由人而信，月由日而明。由人与由日，何尝不太平。
人不善赏花，只爱花之貌。人或善赏花，只爱花之妙。花貌在颜色，颜色人可效。花妙在精神，精神人莫造。
意未萌于心，言未出诸口。神莫得而窥，人莫得而咎。君子贵慎独，上不愧屋漏。人神亦吾心，口自处其后。
江山本无情，别去亦何语。向来爽气中，食息三月许。来非吾所求，去非吾所禦。回首谢江山，吾今若轻举。
庭前有奇树，幽艳发寒柯。寂寂众芳歇，绵绵生意多。孤根依岭表，高节委岩阿。清友今何在，悠悠空逝波。
岁月未可尽，朝昏屡不眠。窗前多古木，床上半残编。放犊饮溪水，助僧耕种田。寺门久断扫，分食愧农贤。
离海月盈丈，寒光万里明。众星敛欲尽，一镜独徐行。重露滴松鬣，高风吹鹤声。老来殊畏冷，不尽倚阑情。
小垒荒寒外，高斋寂寞中。贫妨挂冠快，病减读书功。桥断春江白，云穿夕照红。悠然扶杖处，岁月叹匆匆。
野水枫林下，残年亦自存。刈茅支漏屋，插棘补颓垣。把钓襟灵爽，争棋笑语喧。晚窗幽兴极，共酌黍醅浑。
山近云生易，人稀鸟下频。瘦篁穿石窍，古蔓络松身。熟摘岩边果，乾收涧底薪。经过不相识，唤作避秦人。
天上石渠郎，能来伴楚狂。风霜朝并辔，灯火夜连床。江水不胜绿，梅花无赖香。剧谈那得住，出处要平章。
敛版一何久，悬车已后时。狂酲醒始悔，穷独老方知。世外乾坤大，林间日月迟。犹须采药去，不愧鹿门期。
道山西下路，杳杳历重廊。地寂闻传漏，帘疏有断香。渠清水马健，屋老瓦松长。欲出重攲枕，无何觅故乡。
穷冬景方促，下岭路微平。地瘦竹无叶，风乾茅有声。客游空自叹，归计与谁评。尚喜长亭下，云穿夕照明。
日淡暑犹薄，雨馀风更清。翛然水亭立，试此葛衣轻。晒粉怜孤蝶，穿枝喜晚莺。谁知簿书里，也复得吾生。
开岁多休暇，官身亦暂闲。楼台先昼永，花柳向春悭。啼鸟随游辔，和风惬醉颜。更怜归路好，破墨数峰山。
海近风云恶，城高鼓角雄。山川横惨淡，楼阁半虚空。故国千年鹤，征途万里蓬。馀生犹几日，尽合付杯中。
钟已楼头动，灯犹帐外残。霜浓愁枕冷，病起觉衣宽。鹤怨凭谁解，鸥盟恐已寒。君恩等天地，应许纳微官。
抱瓮穷园叟，还山老布衣。死边常得活，闹处偶容归。钓恐鱼吞饵，棋忧客堕机。此心君会否，洗尽百年非。
养疾清溪曲，风林几著霜。细书如助懒，薄酒不成狂。老叹朋侪尽，闲知岁月长。柴门偶一出，倚杖立斜阳。
老去时时病，春来日日阴。文书有期会，山水负登临。倦客风埃眼，孤臣狗马心。馀寒欺短褐，莫惜酒杯深。
老民无一事，终日卧柴扉。凿沼观鱼乐，钩帘待燕归。架高藤叶密，土润药苗肥。休退真吾分，无心学息机。
平生百不遂，惟有老如期。眼涩观书夜，心衰把酒时。僧分新掘药，客诵旧题诗。四十年前我，回看定是谁。
朋旧凋零尽，乾坤偶脱遗。食新心窃喜，话旧语多悲。泥醉醒常少，贪眠起独迟。闭门谁共处，枕藉乐天诗。
睡美不知旦，气衰先觉秋。有时浮小艇，随意宿沧洲。未恨名风汉，惟求拜醉侯。更须多种竹，搔首送悠悠。
儒生穷事业，老去转荒唐。长日中分睡，残年有底忙。书常懒终卷，诗亦少成章。忽弃蓬窗去，花前又一觞。
关河谢远游，岁月迫归休。敢恨骥伏枥，但思狐首丘。雪明窗误晓，霜点鬓惊秋。羁旅饶愁思，谁怜季子裘。
避寂诸缘息，安贫百虑宽。懒如常抱疾，退似本无官。皎洁鹤翎扇，嵯峨龟屋冠。何劳问唐举，彻屋是清寒。
老眼轻千乘，枯肠却八珍。直令身潦倒，未害胆轮囷。酒里遗浮世，书中见古人。平生笑园绮，老蹋帝城尘。
棋废机心息，书捐美睡多。客来时淡话，酒后亦高歌。甚欲江湖去，无如老病何。平羌半轮月，依旧照渔蓑。
老病畏多酌，退闲愁夜行。市灯疏欲尽，楼月澹初生。露冷莎蛩咽，天寒塞雁征。归来差自喜，拥被听疏更。
路长忧炬尽，马弱畏泥深。肠断猿啼树，魂惊鬼啸林。艰危穷自惯，寒苦老难禁。回首金牛道，加鞭负壮心。
叶尽木无声，天高夜自明。映窗灯半灭，掠野雁孤征。瓦裂人间事，云浮身后名。惟应托长镵，寂寞送浮生。
萧散坐中庭，三更月未生。溯风凉醉颊，汲井濯尘缨。草露沾衣冷，天河隔树明。裴回不能睡，鼓角下高城。
微霰不成雪，大风俄散云。孤灯翳还吐，断雁远犹闻。冉冉新春动，遥遥清夜分。儿孙未须睡，吾与汝论文。
有酒不谋州，能诗自胜侯。但须绳系日，安用地埋忧。射雉侵星出，看花秉烛游。残春杜陵雨，不恨湿貂裘。
名姓人谁记，形骸老渐侵。酒悭停剧饮，诗退负高吟。雨隔疏更断，云藏古院深。衰迟常兀兀，惆怅少年心。
风竹无时静，月窗终夜明。时时听惊鹊，一一数残更。吴楚民犹困，燕齐虏未平。功名天所命，吾志固难成。
养疾便居僻，寻幽喜雨晴。偶因将鹿出，遂作放鱼行。木落塔初见，潦收滩自生。霜清念游衍，渐拟问山程。
烟水茫无际，空阶滴不休。一窗闲隐几，四月澹如秋。箔冷蚕迟绩，泥深麦未收。家贫村酒薄，曷解老农忧。
官闲身自得，客至眼殊明。静算棋生死，闲分酒浊清。悠然剧谈罢，偶尔小诗成。但恨桑麻事，无人与共评。
饭熟起开钵，困来徐倒床。无狂安取圣，有短始知长。养道褐怀玉，露才锥出囊。聊须唤儿稚，细细话耕桑。
落叶纷可扫，幽花寒自开。囷空无雀噪，门静有僧来。孤学时方弃，穷途势莫回。呼儿了租赋，莫待县符催。
万事不关身，翛然一幅巾。虽非爱酒伴，犹是别花人。领略琴书意，扫空车马尘。东阡与南陌，随处梦残春。
章甫从诸老，今为两世人。惟书尚开眼，非酒孰关身。远水涵清镜，晴云蹙细鳞。篱边花未尽，作意醉残春。
门巷清如水，情怀淡似秋。诗吟唐近体，谈慕晋高流。托命须长镵，浮家只小舟。江南烟雨岸，何处不堪留。
村晚归牛下，林昏宿鸟喧。微升天际月，半掩水边门。衣杵悲边信，渔歌断客魂。老人交旧尽，此意与谁论。
小阁柴门近，黄昏画角声。时时逐风散，袅袅伴愁生。天地清秋暮，关河残月明。湖南贼未破，独立久含情。
运数群胡尽，烟尘北道昏。百年身易老，万里志空存。杨柳摇驰道，樱桃奉寝园。南公忠义薄，此恨与谁论。
周流惟一气，天地与人同。天道故不息，人为斯有穷。蛟龙上云雨，鱼鸟困池笼。宴坐观兹理，吾其若发蒙。
浮世如流水，滔滔日夜东。百年均梦寐，万古一虚空。青鸟来云外，铜驼卧棘中。相逢惟痛饮，令我忆无功。
莫笑茆檐陋，消摇遂野情。遇魔增道力，因病悟浮生。谋食凭长镵，论交得短檠。不知从此去，几见雁南征。
残年迫衰谢，一病不枝梧。书倩傍人读，行须稚子扶。冥心付天地，毕世钓江湖。无米博佳传，虚名那可图。
昔自台郎斥，频年困负薪。四叨优老禄，十送故乡春。衰瘁宁知活，萧条敢厌贫。惟思逢乐岁，击壤学尧民。
衰疾怜新鬼，狂豪尚故吾。棋常先客著，行不许儿扶。砚润闲蟾滴，香残冷鸭炉。自怜风味在，尚欲泛江湖。
倦枕先鸡觉，寒汀伴雁孤。寂寥谁省录，衰疾且枝梧。鹤骨秋添瘦，龟肠夜自呼。盖棺吾事定，未敢泣穷途。
凿池容斛水，垒石效遥岑。鸟喜如相命，鱼惊忽自沉。风来生细籁，云度作微阴。便恐桃源近，无人与共寻。
晚步清溪上，微阴忽快晴。鸦栖先小泊，鱼暖已群行。药饵扶垂老，耕桑乐太平。非关恋乡社，久客倦遐征。
老病厌嚣烦，晨兴步小园。草深移旧路，竹茂失颓垣。未暇从鱼乐，惟思与石言。人家寻每得，拄杖印苔痕。
试说山翁事，诸君且勿哗。百年看似梦，万里不思家。夜艾犹添酒，春残更觅花。却嗤勾漏令，辛苦学丹砂。
幽幔依灯影，空阶送雨声。暂归仍客路，投老倍乡情。眼涩书难读，心摇梦易惊。病多常怕醉，酒尽却思倾。
裘薄便冬暖，箪空畏午饥。临成乞米帖，看入借车诗。学古心犹壮，忧时语自悲。公卿阙自重，社稷欲谁期。
玩画无馀易，闻歌已尽诗。古人不可作，此理孰能推。白发秋风里，青灯夜雨时。初心竟当负，搔首叹吾衰。
古寺不来久，入门空叹嗟。僧亡犹见塔，树老已无花。世事虽难料，吾生固有涯。殷勤一梳月，十里伴还家。
露草衡门晓，风松一坞幽。新春有佳日，老子得闲游。鸥为忘机下，鱼缘得计浮。归途无远近，一叶乱渔舟。
萧寺久不到，偶来幽兴长。蚁穿珠九曲，蜂酿蜜千房。雨过山横翠，霜新橘弄黄。年衰道不进，珍重一炉香。
柳淡春初破，梅寒瘦不禁。羁愁醉后减，睡思雨中深。闲试新收砚，重寻久废琴。何时见朋旧，细话别来心。
失马真成福，移山未必愚。故园三径废，馀俸一钱无。望道心常渴，观书眼欲枯。宦游归自好，不必为莼鲈。
疗饥惟恃粥，动步已须人。欲午犹支枕，经旬不过邻。鹊栖寒自稳，鸥没远难驯。莫笑谋身拙，黄冠学季真。
时序中年速，风霜客路长。孤愁巴月白，清梦楚山苍。灯暗秋衔壁，钟疏夜殷床。端居有微禄，不敢恨殊方。
出郭无十里，结庐才数间。每将穷博健，不遣乐妨闲。卖药云边市，寻僧雨外山。何妨摇楫去，却作跨驴还。
旷怀尘事外，小立绿阴间。举世皆嫌拙，平生剩得闲。江郊云易暗，旱岁雨终悭。欲醉尊无酒，悠然对暮山。
放翁病过秋，忽起作醉墨。正如久蛰龙，青天飞霹雳。虽云堕怪奇，要胜常悯默。一朝此翁死，千金求不得。
入东多名山，天台连四明。路穷寺门出，林阙溪桥横。岂无一月闲，结束与子行。会拣最幽处，煨芋听雪声。
屏居无一事，闭户常经旬。勿云草舍陋，爱此油窗新。三日不作诗，幽禽语撩人。尺素杂行草，往檄江梅春。
读书乃一癖，我亦不自知。坐书穷至老，更欲传吾儿。吾儿复当传，百世以为期。君看北山公，太行尚可移。
地僻少人迹，屋低便老人。炉红得清坐，酒绿慰孤斟。吠犬惊飘叶，栖禽换暗林。人间固多难，感慨不须深。
梅花三十本，围以疏竹篱。入春甫十日，开遍南北枝。少年轻节物，老大复苦衰。坐见零落尽，一杯初未持。
壮志随年减，羁愁与夜长。月高寒晕淡，花坼露丛香。仕畏谗销骨，归判酒腐肠。青灯写孤影，相劝尽馀觞。
接客厌纷纷，客去喜寂寂。今朝下帘坐，疏雨时一滴。地炉拥破褐，自笑懒无敌。新春傥得归，更面九年壁。
昼永蝉声庭院。人倦懒摇团扇。小景写潇湘。自生凉。帘外蹴花双燕。帘下有人同见。宝篆拆官黄。炷熏香。
暖日薰杨柳，浓春醉海棠。放慵真有味，应俗苦相妨。宦拙从人笑，交疏得自藏。云移稳扶杖，燕坐独焚香。
细读平安字，愁边失岁华。疏疏一帘雨，淡淡满枝花。投老诗成癖，经春梦到家。茫然十年事，倚杖数栖鸦。
雨过无桃李，唯馀雪覆墙。青天映妙质，白日照繁香。影动春微透，花寒韵更长。风流到尊酒，犹足助诗狂。
满眼长江水，苍然何郡山。向来万里意，今在一窗间。众木俱含晚，孤云遂不还。此中有佳句，吟断不相关。
脱履坐明窗，偶至晴更适。池上风忽来，斜雨满高壁。深松含岁暮，幽鸟立昼寂。世故方未阑，焚香破今夕。
我梦钟鼎食，或作山林游。当其适意时，略与人间侔。觉来迹便扫，我已不悲忧。人间安可比，梦中无悔尤。
霜露湿征衣，行非少壮时。何堪万里役，动是一年期。高谊贫中见，深情别后知。相思相望处，云树碧参差。
鼓钟灯火后，袖手过栏干。素月空中寂，疏星竹里看。溪毛行步湿，潭影古心寒。此意我方适，亭亭夜未残。
晴峰膏秋容，远骑驻春脚。长风载之游，清月此旅酌。眼高天围小，语暖云气薄。神仙邂逅亲，导客以笙鹤。
悠然君之心，非古亦非今。忘言犹有诗，无弦安用琴。渊明此时意，千载无知音。但见登阁时，山高白云深。
夏半馀寒在，新秧绿未齐。僧归知有寺，水尽觉无溪。疏径风行箨，空庭鸟篆泥。东郊有幽致，小暇一扶藜。
蚕月家家静，村流处处深。草分两岸色，竹覆半池阴。少饮亦微醉，独行还自吟。儿童怪相问，争识野夫心。
溪边著吟屋，亦足老生涯。洗砚浑池水，敲棋落案花。客来多载酒，童去自煎茶。爱尔丰标异，逢人满口誇。
搆得数檐椽，閒身与静便。半帘花影碎，一树鸟声圆。吟苦瘦于旧，春寒多似前。闭门无客过，心事付琴边。
荒鸡递寒鸣，寥廓弄清曙。初阳未离海，薄云尚笼树。沙明宿鹭惊，巷白行人语。瓦瓶自持汲，正在月落处。
湖边山影里，静景与僧分。一榻坐临水，片心闲对云。树寒时落叶，鸥散忽成群。莫问红尘事，林间肯暂闻。
节里能相过，谈间可解忧。致疏君未肯，得此我何由。语到君房妙，诗同客子游。一经从白首，万里有封侯。
重雾真成雨，疏帘不隔风。青林拥红树，家鹜杂宾鸿。渔屋浑环水，晴湖半落东。往来成一老，犹在半涂中。
湖阔疑无地，河回忽见山。登临聊自试，衰疾致身闲。四壁宁虞盗，多方莫驻颜。无风回远笛，有月待人还。
度腊不成雪，迎年遽得春。冰开还旧渌，鱼喜跃脩鳞。柳及年年发，愁随日日新。老怀吾自异，不是故违人。
风云随落日，河汉欲回天。隔巷如千里，还家已再圆。帘疏分细细，江净共娟娟。他日吾何适，听诗说去年。
经史三年学，聪明一旦开。把文甘潦倒，数日待归来。士患声名早，官今岁月催。有亲须薄禄，临路尚徘徊。
七十已强半，所馀能几何。悬知暮景促，更觉后生多。遁世名为累，留年睡作魔。西归端著便，老子不婆娑。
阅世真难记，如君自不忘。尚于书太简，正以懒相妨。与有还家乐，终无却老方。莫须忧潦倒，未许细商量。
髭发难藏老，湖山稳寄身。却寻方外士，招作社中人。霜叶深于染，秋花晚自春。无人还有碍，诗卷莫辞频。
鸡鸣人当行，犬鸣人当归。秋来公事急，出处不待时。昨夜三尺雨，灶下已生泥。人言田家乐，尔苦人得知。
英英黄金花，论时不论美。靖节骨已朽，弃捐乃其理。两公意有馀，采采今未已。尚念白头生，临风嗅霜蕊。
林花女颊红，春水瓜头绿。步蹇我三休，来同君一足。苦嗟所历小，不尽千里目。暮景向昏鸦，归涂取脩竹。
不具看花眼，萧然绿暗村。贫来疑笔砚，老去信乾坤。日澹树无影，潮回草有痕。诗成鸥没处，鸦外又黄昏。
月窗频误晓，风涧更迷晴。蚤欲戴星上，翻成踏雨行。奇峰才一面，古佛尚馀情。我亦爱闲者，它年寻此盟。
下帷抱遗经，比邻窥半面。万里上鹏程，九秋骞鹗荐。君乎真可人，我实未几见。请为金石交，功名期铁研。
已是悲秋客，那堪送远人。乱山残照惨，落叶晚风频。去恨随帆远，回头转意亲。明朝相忆处，鳞雁达情真。
清波渺前滩，白鸟下寒渚。樵斧空山鸣，归舟夕阳暮。去来风中人，明灭云外树。双轮何时休，愁心此羁旅。
水浸楼台月，山围花柳春。宸居一望近，风景四时新。画舫断桥聚，清箫夹岸闻。游人归去晚，车马闹红尘。
行到山穷处，微茫岛屿青。百年多逆旅，万事一长亭。风雨晚潮急，鱼虾晓市腥。平生诵佳句，今见海冥冥。
窗以雪为名，窗中人亦清。听无多淡话，含不尽幽情。世态秋云薄，吟怀霁月明。似闻藏古砚，石眼可曾晴。
山迥云垂野，江空水接天。西风陶令宅，落日季鹰船。愁绪丹心外，归心白雁前。如何倦游客，犹是未归年。
腊近衣方授，山深寒愈严。病将书卷废，愁伏酒杯添。故里风尘隔，微官岁月淹。思归归未得，低首愧陶潜。
独卧苦不寐，灯残知夜深。青毡犹是客，白发最关心。绕屋鸟三匝，隔江龙一吟。谁家催寄远，孤泪滴清砧。
空庭杳已夜，孤坐悄无言。雨后山疑活，云中月欲吞。清愁难独遣，古意与谁论。听罢琴中操，呼童早闭门。
感旧空黄叶，经时又绿苔。未应天上去，犹解梦中来。雪亦本幻尔，巢今安在哉。淋浪诗万轴，花鸟自惊猜。
只因閒未得，又慕得閒名。一幅无尽态，四时有馀情。吟清招鹤伴，机熟付鸥盟。坐久不知晚，前汀烟水横。
几日到于湖，交情未合疏。相望百里地，不寄一行书。待此宽相忆，何人念索居。朔风吹雁断，徙倚正愁予。
客舍无佳晤，君来肯小留。衣穿从见肘，赋好似登楼。论世聊扪舌，输棋不计筹。明窗坐方稳，寒日为谁遒。
病在岁云除，相羊小石渠。连朝无出日，进药止观书。旧苦将迎困，新惭诵说疏。官曹不事事，世恐诮相如。
向来经世蕴，每作负山驰。鬓发不留黑，京尘惭旧缁。生涯黄卷在，心事白鸥知。回首林泉癖，穷吾不为诗。
锦席浮波影，牙樯转雾霏。飞花窥碧酒，舞蝶傍红衣。野日歌前淡，云峰望处微。游鱼应与乐，啼鸟莫催归。
自君之出矣，无心惜流光。但记燕营巢，俄复蜂割房。烦君验节物，可孤北窗凉。戎葵一笑粲，竹萌十尺强。
小阁暮云远，乱山黄叶稀。斗低天轴动，霜冷月魂飞。爱客樽常满，寻诗带减围。庭乌绕高树，游子亦思归。
溪山两相望，只隔五长亭。一见坐联日，高谈气拂星。好宾知络秀，兼仆困樵青。此会受多益，归途杖可铭。
巧山元不巧，此处不容传。意到头撞壁，吟香口有莲。江山皆逆旅，风月独知贤。世事如何说，相看一笑边。
地偏人迹悄，月到小窗明。鼓瑟希曾点，观书慨屈平。物情閒里见，世事梦中更。不著黄粱枕，虚名已自轻。
文旆舞翩翩，西征兴浩然。树香三井路，花影六桥船。酒贵难为醉，诗清易得传。丈夫须衣锦，宝重黑头年。
衰年踏险行，五贼太无情。落叶滑霜路，空山生夜声。相携德耀隐，几丧卜商明。归计未为是，时时心自惊。
袖携文满卷，下问及深衣。拟议金难订，稽迟璧未归。重逢何日是，一梦已人非。宿草自春处，老心东向飞。
傍家数亩园，景物便偃仰。水近竹愈青，土腴花怒长。得閒日月长，万里归坐想。有时发孤啸，山谷答清响。
旌骑收人迹，簪绅杂道流。引杯忘日永，得句与山幽。行在今当路，中兴此望州。为将登览目，著处访边筹。
世事关分合，人情看短长。君应愁富贵，人已畏文章。伫立亲双鬓，追随客累觞。未知归定否，吾亦爱吾乡。
客去朝酲恶，诗来晚思和。名花如洛上，佳句近阴何。雨故妨新火，春应堕梦柯。莫将行乐地，蜗角动干戈。
平原接翠微，脩竹围绿净。乃于此中间，更以皓月映。佳人笑隐几，万物独我正。幸哉吾有母，侍饮得瓶罄。
子歌我三叹，我和子一笑。方期俗耳合，勿与知音道。颇闻古韶卷，不落人间调。悲歌泣鬼神，妙语无馀少。
冥心观宇宙，孰是同与各。夜旦无反恶，日出星河落。此有齐人瑟，彼有荆人璞。嗟余耳目短，岂故重然诺。
我岂爱花者，而独爱此花。爱之匪无人，诗且数百家。前有水边横，后有竹外斜。但作如是观，桃李亦可誇。
不道千山阻，将遗百世名。有儿能自致，此老已堪铭。禄岂无三釜，贤谁似一经。吾词虽未就，应有护幽扃。
良辰仍我辈，斗酒大江边。小阁纳万里，一帆来九天。世尘黄鹄外，诗兴白鸥前。地胜吾衰矣，长怀李谪仙。
膏润滋松雨，孤高表竹君。夜砧寒捣玉，春几瑩铺云。越地虽呈瑞，吴天乃策勋。莫言名晚出，端可大斯文。
直向此间明，纵横语论精。山中曾出世，海上未知名。一雨春溪涨，千峰晓雪晴。临分无别说，相送水边行。
我爱仙居好，临民必以诚。簿书无日暇，狱讼积年生。百疾求箴补，千钧待准平。嗟予不如古，斯道未能宏。
齑盐虽不饱，心与古人期。口体非吾养，纷华任尔为。经明逢地芥，颖脱看囊锥。两骥皆宛种，天衢好并驰。
路左浆先馈，门前屦几重。勇归尘事掷，恬处道心浓。弄水知幽谷，观云想妙峰。深夜孤鹤唳，清露滴高松。
怀人几日恶，况复值秋阴。天亦容清调，人难识素心。他乡谁馈肉，永夜只听琴。高咏龙泉碣，相从发至音。
山中雨更愁，不是弃吾州。怀母未能去，诉邻谁肯留。茶人穷似虱，药户狭于舟。一涧多深碧，嘲吟尚自由。
早适王孙贵，中成令子名。齐眉馀妇顺，截发助交情。三釜应天相，重泉奈日倾。升堂今已矣，泪洒越溪横。
北客今无几，公才合奋飞。再期骞禁密，仍世摄途归。星动尚书履，霜留御史威。桑榆初未逼，何乃露先晞。
京国薪如桂，家山桂满林。叶留经岁碧，花雨盛秋金。作楫商舟稳，为梁汉殿深。幽香宜自閟，莫待斧斤寻。
好学今康鼎，施家古计研。旌麾更楚粤，翰墨过幽燕。晚厌三刀梦，归开九秩年。生荣没无憾，五福定谁先。
人言百舌巧，暑至辄无声。不如鸠虽拙，四时知阴晴。提壶劝我饮，我醉谁解酲。布谷独可听，要当早归耕。
维舟瞰层波，未忍分练段。人间好风味，鱼鸟同聚散。儒生长窘束，书灯守幽幔。逐乐嗟已迟，蚤还犹及半。
雨过残红湿未飞，疏篱一带透斜晖，游蜂酿蜜窃香归。金屋无人风竹乱，衣篝尽日水沈微，一春须有忆人时。
羡师遗世网，旧隐敞新堂。月白秋庭小，风清昼榻凉。倦游轻势利，归梦在沧浪。满箧朝贤句，孤云出帝乡。
四海常为客，三春却倦游。能飞归不得，虽去有何求。故国千年恨，行人万里愁。年来风过耳，无泪与君流。
把诗从我者，多是剡中僧。结屋何山坞，当门几树藤。地寒常带雪，溪峻不留冰。赠尔新吟去，归题木叶层。
把酒对汀洲，相看发去舟。迎风一分手，惊浪几翻头。烛暗花消泪，枫寒叶弄愁。恐犹回首望，终夕凭高楼。
青丝结晓鬟，临镜心情懒。知为晓愁浓，画得双蛾浅。柳困玉楼空，花落红窗暖。相对语春愁，只有春闺燕。
攲倒几株梅，黏枝半是苔。相传前代种，曾历太平来。山冷雪犹在，春深花始开。乱离无酒买，嚼蕊当衔杯。
登顿来忘倦，閒常到亦难。西风摇短鬓，落日倚危栏。山迥江湖小，秋高天地宽。故园何处是，空遣客眸酸。
虚室似僧房，蒲团倚竹床。半窗红日影，一阵紫兰香。诵熟閒居赋，书成急就章。数朝门不出，过却几春光。
江远莼鲈晚，径荒松菊寒。近知秋信好，更觉旅怀宽。远杵风催急，横琴夜向阑。飘零莫惆怅，吾道久艰难。
白发三千丈，斯言若未公。下梳惊落雪，倚槛且晞风。自笑双蓬鬓，今成一秃翁。晨招幸无与，姑免诮头童。
雷雨新头角，烟霄旧羽翰。联根方拔象，接翼更停鸾。紫锦双翻箨，青铜并倚竿。摩穹端有待，聊复护雕阑。
朝乘日车出，暮戴星影还。颠冥朝暮中，出入咫尺间。已觉素志非，更知人理艰。小利专欲速，大德不踰闲。
西风一叶脱，迹亦不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。
一叶下庭木，初敲窗户秋。阴云偏妒月，衰病懒登楼。勋业头先白，江河泪未收。停桡是吾土，休梦野堂游。
松菊荒三径，风尘走十年。家山忆到骨，世路厌摩肩。懒计诗工拙，宁分酒圣贤。从他诮便腹，老去只贪眠。
落花迷晓径，零露点秋畦。节物惊衰鬓，登临忆故栖。苍苔痕过履，修竹湿新题。昨夜寒窗梦，相随叠嶂西。
君看袁居士，苍然松柏姿。生涯一樽酒，事业五言诗。去跨月边鹤，空馀床下龟。江村相送处，尚忆杖过眉。
秋色澹脩渚，夕光明小楼。溪虚烟漠漠，天迥雁悠悠。短发存堪数，黄花插自羞。青山本无事，敛黛为谁忧。
倚栏吟未稳，把酒问溪山。今日又添岁，一冬无此闲。梅花依竹静，雪意避春悭。次第灯期近，重逢一解颜。
在家犹苦热，客路足应疲。书剑果何地，江湖非旧时。久晴苗欲雨，多病药如饴。忆自分携后，知心更有谁。
江湖风浪恶，飘泊此依依。白发亲俱老，深春人未归。云留行李住，风遣落花飞。强饮杯中物，芳心莫易违。
古人不可逢，岂徒慕其名。兹堂号君子，想像劳我情。高山仰后世，作者追前声。何处见文简，堂虚风更清。
天街月未沈，来者已骎骎。夜若可无睡，人应更有心。香凝衾正暖，灯隔帐如阴。亦欲呼童起，谁门能赏音。
柴门鲜人事，氛垢颇相忘。爱彼林间静，复兹池上凉。托心时散帙，迟客复携觞。况有陶篱趣，归禽语夕阳。
相送不觉远，离亭寒日斜。川途分野色，僮御想京华。背水当公战，凌云属赋家。前春得意处，酣燕上林花。
越中分治罢，山水别来初。诗景多留石，船痕半载书。野程江树远，公宴郡楼虚。看塞严徐召，清风满直庐。
湖水混空碧，凭阑凝睇劳。夕寒山翠重，秋净鸟行高。远意极千里，浮生轻一毫。丛林数未遍，杳霭隔渔舠。
见说携琴去，西风半日程。云留秋渡冷，月过别峰明。落叶惊疏鬓，黄花照澹情。思君不能寐，一雁叫深更。
寥落一抔在，英雄万古冤。孤忠悬白日，遗恨寄中原。树老残霞澹，尘深断碣昏。东南天半壁，往事泣寒猿。
清秋有馀思，日暮尚溪亭。高树月初白，微风酒半醒。独行穿落叶，閒坐数流萤。何处渔歌起，孤灯隔远汀。
竹树日已滋，轩窗渐幽兴。人闲与世远，鸟语知境静。春光霭欲布，山色寒尚映。独收万虑心，于此一枰竞。
寒食梨花月，新晴杨柳风。愁融山色里，兴极酒杯中。绿发日夜变，青春今古同。忍教行乐处，容易夕阳红。
潦收野水净，云阵布重阴。一夜西风急，千山落叶深。身犹衣暑服，耳已厌寒砧。对此无心者，还应雪满簪。
客里愁浓处，秋宵月欲斜。雁声频到枕，蝶梦未还家。世有多歧苦，人因一念差。遥思林下去，蓑笠钓烟沙。
旅食逢寒食，风声佐雨声。野坟犹有主，客舍若为情。家近心逾切，囊空眼便生。庐山如不过，此去信无名。
征鸿且勿飞，我凭问长安。长安在何许，征鸿亦良难。世狭日月短，气缩天地悭。春色岂不深，风雨犹晚寒。
空半簇楼台，红尘安在哉。山分江色破，潮带海声来。烟景诸邻断，天光四望开。疑师得仙去，白日上蓬莱。
僧阁倚寒竹，幽襟聊一开。清风曾未足，明月可重来。晚意烟垂草，秋姿露滴苔。佳宾何以伫，云瑟与霞杯。
食罢雨方作，起行泥已深。伴愁多楚些，吟病独吴音。莫怨马蹄滑，须愁蚕事侵。梅黄时节是，未可决晴阴。
烟凝山如影，云褰日射毫。桃间红树迥，麦里绿丛高。客子叹游倦，田家甘作劳。乘除吾尚可，未拟赋离骚。
弯环楼前月，掩抑楼上人。人月不得语，相看两凝颦。西窗回纹机，织遍锦字春。聊可自持玩，何由将寄君。
径藓铺苍锦，林花落绛趺。山光入户牖，云气起瓶盂。宴坐期三月，迷行有万途。寥寥方丈室，一物更应无。
岭南霜不结，风劲是霜时。日落晚花瘦，山空流水悲。栖鸦寻树早，冻蚁下窗迟。季子家何在，衣单知不知。
系缆萦回浪，昏林入暮鸦。水穷人有路，天尽客无家。蕉叶浮春蚁，鱼歌隔浦沙。醉眠星斗下，寻梦卜年华。
去县十八里，传名千万年。三山空隔海，一柱独擎天。骖驭歌司马，烧丹扣葛仙。谁云尘俗骨，亦得嗣前贤。
归去岂不好，平田带浅林。春猿鸣雪涧，晴日上云岑。世久无鸣犊，时当学展禽。吾生今老矣，梁父岂能吟。
荒村常寂寂，小雨自涓涓。寒气侵人急，野花入目妍。看山频当户，听鸟倍难眠。万事萧条尽，空馀日暮烟。
秋风起天末，之子在穷途。久客住应闷，故乡归得无。清淮不到渭，晚树自沈吴。愿寄一樽酒，与君消壮图。
湖上千条柳，山翁旧日栽。自从春水绿，不见相车来。明月何须好，馀花忽更开。平生歌舞地，零落湿苍苔。
携手登山处，山高风露寒。共来岩壑里，别去海云端。意重言难足，更深语未阑。相期最高处，志见两俱安。
便中蒙赐墨，得句胜如书。暂尔两年别，俄然春暮馀。梦驰情不间，心迩迹何疏。自省吾今老，湖山缚屋居。
性拙难为巧，年来阴屡经。身闲诗谩赋，心静梦能灵。富贵如朝露，英雄几晓星。寻思世间事，日影过中庭。
睡起日侵牖，开轩遥见山。晓风吹腊尽，芳草惹春还。烟暖莺迁谷，云低雁渡关。衰年人事减，遇酒得开颜。
无客访衰残，柴门尽日关。耽书真是癖，惜酒近成悭。苔径行搜句，茅檐卧看山。却嫌明镜里，偏照鬓毛斑。
病后久不出，未知湖上秋。偶逢佳客至，小作断桥游。荷暗仍香岸，柳疏犹舞楼。相期明月夜，更此放扁舟。
残芦飒欲乾，枯柳渐已集。彼舟者谁子，被此玉蓑笠。寒鳞正依藻，垂饵安可及。此兴不在鱼，携竿雪中立。
下陇流水咽，上陇征人别。秦树暗秋云，燕鸿隔春雪。闪倏见胡骑，翩翩传汉节。戍客起愁心，心与飞蓬折。
日出天开眼，云收见物华。不餐还自饱，无酒却须赊。绿遍千丝柳，红添几树花。如何酬造物，烂醉是生涯。
自从依监宅，不似□时亲。义重难为别，情同久更真。一箫思去凤，双璧倚灵椿。只等中除报，相迎辇路尘。
此是词人宅，名因后世传。驿中存废井，桥下驻归船。一梦空尘迹，千年尚福田。笔灵应剩馥，试为酌清泉。
家山方缱绻，客路复西东。自念依明世，谁令策隽功。三杯桑落酒，一棹柳花风。别后诗应好，吟成寄短筒。
送腊终宵舞，知春破晓晴。烧痕随草长，霁色映梅清。溜滴檐簪折，冰开沼镜明。夜窗如对月，还又忆轻盈。
六朝多旧事，谁与问江山。我亦身重到，材疏语竟悭。燕归秋巷静，鹭去晚洲闲。健笔无轻赋，前贤辙可攀。
槛外滔滔水，岩前冉冉云。行人舟似叶，题墨藓生纹。岁月帆樯去，山川楚蜀分。十年三舣棹，永愧北山文。
晓日开晴壑，山行信马蹄。石泉鸣夜玉，林笋迸春迟。松月禅心静，尘埃俗眼迷。悬崖高万丈，倚作上天梯。
幽人无与娱，耳冷百不闻。新米熟未知，但觉市酒醇。沧洲散秋色，山水逾清新。一醉不忍独，念我存故人。
隽手芥拾紫，忠肝蒲伏青。婴龙云气直，缚虎雪毛腥。炊枕梦何短，书棺名更馨。眇然人物几，墓草涕交零。
秋风俱白发，万里锦城官。箭贯双雕易，琴随一鹤难。国宽同是福，民病独何安。前见乖崖老，烦君举似看。
访落方勤止，而翁苦掉头。立几遗世独，行盍为王留。日月驰双毂，乾坤寄一舟。勿缘归计得，忘却纬边忧。
种德黄芽鼎，陶心碧玉壶。多交天下士，几唤竹间厨。秋雨凉催读，春风醉索扶。忽成观化去，冷落辋川图。
春落平芜外，舟行白雨边。鸠应山尔汝，橹画水之玄。官冷谁能吏，身闲便是仙。康庐真个去，信有夙生缘。
手织天孙锦，胸吞海若洋。官卑材不尽，年往虑空长。啼鸟呼春梦，飞花饯夕阳。唯馀君子泽，插架简编香。
却扫昼阴永，意行溪上汀。鬓华年减黑，草晕日添青。鱼舞新磨镜，鸥飞小画屏。梨花寒食近，谁与管飘零。
秋声已策策，行役敢迟迟。潦涨流偏急，舟横岸自移。披襟从露浥，揽辔觉神疲。晓入邯郸道，黄粱熟未知。
独步小庵清，凭轩数小星。霜华连野白，山色满门青。风定松犹响，香销室自馨。孤云何处宿，案上掩莲经。
懒踏红尘路，山居世念轻。浇兰清夜气，撼竹引秋声。缺月当栏挂，閒云贴水轻。不知何处鹤，亦作太平鸣。
诛茅法石巅，知己有青天。猿鹤寻前约，山林续旧缘。烟霞来枕上，风月绕吟边。窗户多栽竹，相期晚节坚。
天地一间屋，心安到处家。淡中尝世味，吟里足生涯。煨芋频添炭，烹泉旋品茶。空山无纸帐，梦不到梅花。
庵居天半壁，古道拟山阴。风劲松须落，石高泉眼深。钟声清嶂合，幡脚翠岚侵。二妙堪名世，诗人曾赏音。
银河清夜决，一派落岩前。雷激惊龙蛰，霜飞冷鹤眠。醉乡思入圣，吟骨欲登仙。世路风波恶，山中别有天。
十载江湖梦，鸿飞不到君。近闻吟思苦，半为宦情分。往事随流水，怀人看暮云。相逢又相别，安得细论文。
一巢如燕寄，来傍主人居。著脚须教实，图名却是虚。髭因吟尽摘，愁遣酒能锄。乾鹊檐前报，天边有吉书。
云根无觅处，藏在此山阿。地僻尘缘少，心清诗料多。竹虚元有节，水止故无波。甚欲投簪去，同君住薜萝。
一字吟难稳，沉沉夜向阑。灯明妨短梦，衣薄犯新寒。千里家山远，三年客路难。明朝有佳便，尺纸报平安。
未晓催行色，微吟独据鞍。露垂星影湿，月淡水光寒。犬吠知村近，鸡鸣觉夜残。亲闱在何许，谁念客衣单。
石磴手难攀，林深去复还。人行啼鸟外，僧住白云间。野兴平秋水，吟魂绕暮山。马头风作恶，潘鬓任阑珊。
不是等闲到，须知会合稀。水行清骨发，云卧冷裳衣。桐挂秋阴薄，松寒露气肥。共吟有佳致，何苦只言归。
朝看南山云，暮看西山月。云物时有无，月魄递盈阙。月明云昭章，云散月奇绝。屈伸至理中，莫道吾生拙。
节物匆匆度，边烽幸不传。名花空雨堕，秀树已云连。孤负杯莲倒，萧条烛蕊偏。但欣民小泰，凝寝有炉烟。
契好联三世，交情晚更深。宦游乖握手，书到岂论心。叹失超胜愿，愁闻相挽音。平生一尊酒，已矣不同斟。
白云蒙山头，清川山下流。芳洲采香女，薄暮漾归舟。并蒂双荷叶，逢迎一障羞。持情不得语，大妇在高楼。
新蚕经浴罢，旧燕未来前。吏局坐如梦，物华行可怜。藻生南浦钓，雨足东皋田。故国负归约，尘埃年复年。
天与多情不自由。占风流。云闲草远絮悠悠。唤春愁。试作小妆窥晚镜，淡蛾羞。夕阳独倚水边楼。认归舟。
风清月正圆，信是佳时节。不会长年来，处处愁风月。心将熏麝焦，吟伴寒虫切。欲遽就床眠，解带翻成结。
晚来狂索酒，量大酒无功。窗豁能容月，楼高易得风。碎声闻蟋蟀，疏影舞梧桐。夜半成清梦，江湖垂钓翁。
一朵梦云惊晓鸦。数枝春雨带梨花。坐来残月冷窗纱。钗凤谩曾留得半，枕山犹是枕时斜。对花今日奈天涯。
西北有高楼，楼高夜何其。圆影湛以光，遥望斗与箕。何为天一方，长恨身不飞。安得驾双翼，上下长相随。
明珠生老蚌，光彩射西湖。岁晚颖方实，春荣木不枯。卿儿是麟否，陵母梦云无。他日浣花老，骑驴索醉扶。
何处著诗豪，白云高更高。山中别天地，门外自波涛。夜雨荒园菊，春风媚观桃。归来怀故宇，招隐愧离骚。
此中非一景，欲状固难名。江近秋阴早，山多晓气清。断云分树泊，饥鹤下田行。别拟深更至，虚空看月明。
舟轻风色好，波面去迢迢。取尔诗重读，令吾病欲销。江禽停晚树，涧水入秋潮。已觉怀人极，分携始一朝。
一身来作吏，白日算徒劳。尘土侵衣重，年光如鬓牢。春深禽语改，溪落岸沙高。柳下垂钓者，吾今愧尔曹。
君山那可上，四面是层波。此地风烟古，前人赋咏多。征帆冲雁字，官舍近渔歌。况尔修真者，回仙必见过。
相逢楚泽中，语罢各西东。天下方无事，男儿未有功。边风吹面黑，市酒到肠空。早作归耕计，吾舟俟尔同。
春光不肯留，风雨催将去。红逐故园尘，绿满江南树。阴晴寒食天，寂寞西郊路。芳草织新愁，怅望人何处。
庭虚任雀喧，院静无人到。回首十年非，赖得知几早。心随香篆销，意与梅花好。万事转头空，一笑吾身老。
落日沈沈堕翠微。断云轻逐晚风归。西山南浦画屏围。一目波光明欲溜，两眉山色翠长低。须知人与景相宜。
解鞍游古寺，夕照满疏林。雨过山如画，风生竹解吟。龙眠秋水静，豹隐暮云深。唤醒游仙梦，数声何处砧。
去郭近一里，结茅才数间。红尘飞不到，幽事颇相关。凿石分流水，移松补断山。栖禽忙似我，日落未知还。
东关寒水深，游子别家心。棹急波鸣枕，篷疏月在衾。半生多道路，何日定山林。隔岸闻渔唱，离骚不敢吟。
平生悦山隐，一室容我借。弄泉掬明月，坐石延清话。既调松下琴，复得松风和。仙人捣药禽，独叫青山夜。
般向山边住，萧然茅数椽。平塘印星斗，深谷剩风烟。老不离书卷，贫谁乞酒钱。莫言无管待，频取好茶煎。
宾主西游久，赓诗日日传。交情谁似此，归兴忽翩然。楚岸猿吟树，湘江月载船。我穷君更甚，相助愧无钱。
溪流清到底，十顷浸秋光。烟重山加色，风狂雁失行。尘埃双老鬓，天地几斜阳。何处一声笛，征人暗断肠。
双桂相传久，百年殊未衰。树联铺叶密，根老著花迟。葩坠黏诗笔，香浓透酒卮。月中但孤影，安得两交枝。
今夕暑差甚，芒鞋阶下行。除灯檐月上，却扇竹风生。病骨坐怕久，静吟诗易成。夜凉思睡去，楼鼓已三更。
入门苍翠合，地暖不知冬。羊化屋头石，鹤归山下松。溪清云影动，碑老藓痕封。帝者师何在，清游未许从。
渺渺东风泛酒船。月华为地玉为川。春于红药更留连。云路功名方步步，草庐松竹自年年。他时人说二疏贤。
抚封占清境，禊宴协良辰。物态随春秀，歌声洽政淳。撷芳寻陌绮，泛棹击波鳞。天幸陪开府，非才愧席宾。
群鳞戏清波，天青云影白。濯足歌沧浪，一笑天地窄。山色秀而深，都言秘神物。眼底有真龙，何必云中觅。
万里不自照，清光随雨休。可堪幽魄死，还似去年秋。有笛悲遥夜，无人在远楼。共谁高枕卧，相与梦沧洲。
有篱可种菊，有琴可无弦。适趣不待声，种菊真偶然。南山有佳气，得意终忘言。薄酣空庭中，一笑凉风前。
何处觅灵踪，天台第一峰。云深唯见寺，夜静忽闻钟。卓锡随飞鹤，谈玄起蛰龙。石桥如有约，跨月坐从容。
山水兴方逸，尘埃缚暂宽。菜肠甘久素，酒颊助微丹。江阔烟光薄，霜滋叶晕残。不妨走幽寺，或可叩禅端。
游子何时返，家山万里馀。望云愁思切，对月赏心疏。相严烦龟卜，频逢绝雁书。浮名在京国，系我欲何如。
秋灯照岳客，深夜坐前轩。白发新闻雨，青山旧听猿。病多添药债，吟苦避虫喧。不寐还相对，高梧叶自翻。
知音不可得，此去但消魂。别夜俱闻雨，残秋自出门。水横芳草渡，烟蔽夕阳村。应念千山外，明朝独听猿。
众木皆穿石，名香自合焚。两廊吴分月，一阁楚天云。雨过新灯露，潮平晚磬分。僧吟贝多偈，夜静钓人闻。
惹云非手植，自与薜萝交。雨过苔侵影，秋来月照巢。锡寒枝上挂，偈好叶中抄。谁见僧行绕，烟凉夜磬敲。
病枕方行药，公门似隐居。孤烟寄庭木，微雨长秋蔬。宦薄惭骑马，山高梦结庐。期僧仍未至，慵写与人书。
探支重九日，试手菊花斟。论置人繁寡，觞行自浅深。风能度林杪，月亦吐山阴。四听虫仍起，中还著我吟。
七十且强半，骎骎数日间。不成悲白发，犹说爱青山。五斗虽为累，千篇政不悭。与君同甲子，此事合相关。
米尽不忧饥，行行且赋诗。相看一大笑，从谓两真痴。未用追元白，聊须效陆皮。流传君不愧，附益我奚为。
唐人重人日，往往见于诗。孰谓风流远，聊须著语追。凭高纵无地，念远得忘思。欲寄江东弟，断肠梅满枝。
犬吠非因盗，鸡鸣已后晨。穿窗残月在，布地落花匀。我亦惊霜鬓，谁能念曲身。久晴常畏病，逢雪更忧贫。
月待今宵满，秋空此夕中。与君俱客路，而我欠诗工。短发添新白，颓颜失旧红。波长嬉属玉，渚远怆宾鸿。
酒薄仅饮湿，歌长欲泪垂。人皆有兄弟，我独困乖离。苦乏田园计，初非干谒资。途穷与计拙，千载少陵诗。
溪上同舟送，江头独步归。秋风方落木，客路要添衣。故旧询安否，形容话瘠肥。吾行犹许远，尔去复谁依。
杉自谁人种，梅从何代栽。腹空雷有击，根古土无培。要是百年物，曾经几客来。直哉虽见录，清矣可遗材。
山林容我病，道路忆君长。忽枉潇湘句，中含屈宋香。细参同晤语，深卷胜书行。归棹知非远，胡为苦念乡。
雨里过新喻，风前忆旧游。凄凉孤鹤化，寂寞两羊裘。屡雪交游涕，无惊鬓发秋。君归应有感，荣谢各悠悠。
薄暮雨如驰，中宵月半规。真成忆玄度，不是突西施。蝉堕风枝急，蛩鸣露草垂。不眠还索句，自笑欲奚为。
衾冷方高卧，窗明误揽衣。问梅穿破履，借米启柴扉。晓日犹藏密，和风盍解围。冬春俱正令，宁复病年饥。
凛凛君中外，堂堂国盛明。曾闻百年契，岂待一朝盟。老矣我何事，勉哉君勿轻。科名虽世业，直道是家声。
督赋停勾赤，开仓体诏黄。旧唯优附郭，近乃略诸乡。天意终深恤，人谋岂尽长。要须梅雨歇，快放麦风凉。
不见送将归，惟闻远别离。身今成老大，官岂计高卑。萧寺已移酒，便人还枉诗。临风三复罢，有恨落无涯。
四海岂不广，一身何所归。倦游成白首，知已固黄扉。愧我尚斗食，如君犹褐衣。长年恨相远，晚岁得相依。
一亭幽入径，万竹上参天。我欲成閒咏，君能起醉眠。清风谁为起，宿雨昼犹悬。莫厌此物聒，管弦非自然。
适远能忘别，冲行敢惮泥。野航初唤渡，茅屋正啼鸡。雨后妨梅步，风前对竹题。因公动高兴，忆我旧幽栖。
此地无此客，若人吾故人。论文皆意到，出语见情真。未议作轻别，且当留浃旬。畦蔬饱春雨，小摘未妨频。
前辈已云远，公身亲见之。老成疑故在，风俗未忧衰。问学本日用，文章先达辞。从兹得夷步，不复困多歧。
安否每难问，姓名今得通。久忧埋积雪，大喜得春风。与世故多识，如公能几同。既欣还有感，愁对海棠丛。
相望仅一水，相赊逾十年。寻君向萧寺，叹我已华颠。老至是其理，穷来当益坚。云深雪溪树，尘暗曲肱弦。
书贵在瘦硬，诗须成管弦。典刑君尚有，老至我加年。早作诸侯客，远劳从事贤。见来元不款，别去忽何边。
山雨戴溪云，茅檐昼不分。林花应扫地，我友况离群。数口饥寒累，三生翰墨勤。因声问吾弟，几日定行云。
结交不在早，倾盖有馀欢。愧比陈蕃榻，犹吾陋巷箪。新来几日别，无计百忧宽。世俗轻交态，相期在岁寒。
室暗莫遽寝，庭空成漫行。蚊喧方夏聚，虫咽已秋鸣。月淡星能著，云疏电或明。可人非故乏，幽处莫能并。
摧轮荒水磨，涨潦失连湖。纵使非长路，能忘去此都。未应为物役，真复坐饥驱。好在佳山水，悬应识故吾。
草草朝成市，匆匆客系船。荒鸡乱人语，细雨杂炊烟。岁月真前梦，江山殆宿缘。沙鸥应笑我，疏鬓异当年。
江清山照影，山净水为容。纵复俯仍仰，难分边与中。云兴绘后素，雨合听思聪。安得渔舟去，于斯作钓翁。
轩辟因松倒，轩深为竹成。山灵回俗驾，鸟语助诗鸣。客子息肩地，诸公携酒行。白头哀我独，青眼为渠横。
欲寐已成寤，暂欣还作悲。三更风雨听，四海友朋思。拊榻虫频息，挑灯鼠屡窥。莫呼僮仆觉，翻到自题诗。
扁舟落吾手，远役怆余心。道路经过数，秋风日夜深。青林向摇落，白发益侵寻。况说潇湘去，仍怀屈贾吟。
古屋先知雨，空林易得风。阶除滋绿草，门巷拥丹枫。衣褐从兹迫，稻粱安得丰。病来方止酒，愁绝若为攻。
山密风蟠木，檐疏雨著窗。拥衣憎旧絮，酌酒爱新缸。放意初无累，冥观久已降。一春今日尽，归梦渺三江。
只道阴能蔽，那知吹忽开。萧萧故差胜，皎皎适何来。起看宁辞倦，放吟无自哀。虽然不可久，白露点苍苔。
楚岫新经雪，湘江半露沙。萧萧断行雁，渺渺后栖鸦。别意浑相似，诗成祇重嗟。未嫌杯酒满，直恐鬓霜加。
丧乱违初载，飘零得晚交。薰蒸厌糟曲，尘土困榜敲。折柳分青带，赠兰开紫苞。君行过怀玉，下有我衡茅。
泉落千岩雨，松鸣万壑风。徘徊岂人世，清绝况秋中。就浴能除垢，催行觉未穷。逢人举旧句，已似宿生同。
我觅祠官俸，君携异县书。一穷直若此，五字果何如。底用频看镜，终当老荷锄。未知渠作计，颇亦似侬无。
共有山林趣，相期问学功。一官重此去，三径几时同。我鬓因诗白，君颜非酒红。从游纵有日，羸疾柰相攻。
逐日身频役，来归岁两徂。已悲松老大，更觉径荒芜。筑室期终隐，干时耻异图。因声里中老，为护竹边雏。
雨湿云衣敛，风沉月镜昏。谁家宵急杵，何处苦啼猿。睡思浑无思，吟魂欲断魂。钟声才近寺，鸡叫已遥村。
谁令未得归，不解忍长饥。岁晏得无感，书来何况迟。雁闻伤北客，梅动是南枝。怅望山庵竹，青青独守墀。
年来困奔走，事与素心违。岁晏草木肃，天高鸿雁微。故人天外别，尺素眼中稀。问我还乡旆，春风当与归。
近别遂累日，逢人空附书。虽能道所以，未辱报何如。千里江山外，一春风雨馀。梦成同泛宅，起欲命篮舆。
书疏虽能数，飘零可奈何。每怀谈绪远，更益鬓丝多。治行今难及，声名保不磨。公宁免腾踏，我乃愿婆娑。
饮我长安酒，歌公亦好诗。试思犹宿昔，忽念已差池。要识园林好，何由杖履随。有时观叙梦，亦复叹吾衰。
有听辄有感，所关非所闻。小轩渠对雨，远地我看云。大被清霜晓，短檠寒夜分。朝昏解同趣，南北谢离群。
晨征阴雾合，晚泊霁光新。闻鼓初非社，逢耕政及春。嗟余寄径客，羡尔受廛人。有债成诗瘦，无钱罢饮醇。
忽枉山中讯，新篁长旧竿。风神渴潇洒，消息报平安。昔已开三径，归何病一箪。借居宁自逸，理橐不应难。
剩有骑驴兴，终成闭户居。江山峙书阁，松竹隐僧庐。但遣官成集，莫言丞负余。可于风雪际，顿使唱酬疏。
寒食又清时，连阴得暂晴。欲知春事晚，已见绿阴成。蝶有俱飞逐，鸟仍求友声。春衣期暖至，短褐尚寒生。
君卧青山久，余今白发新。秋风对摇落，旧事入悲辛。此世宁长世，吾身岂久身。萧萧闻鹤夜，耿耿待鸡晨。
一雪岂戏我，顿晴还起予。寺逢东野古，梅误北枝疏。发兴清无极，深行画不如。冰泥渐融释，却恐污衣裾。
回首江山旧，他年来往频。人谁无一饱，汝独值多辛。泛泛将何往，悠悠愧此身。怀哉松与菊，白露及时新。
有竹似吾家，无梅觉欠花。移将香索莫，来伴绿交加。好事适馈酒，诗情仍得茶。相过况非远，胜处莫令赊。
搔首对青波，萧萧半欲皤。不关年运迫，政为别离多。落魄空长恨，飘零谩短歌。残春与倦客，已矣更如何。
不见吾叔度，侵寻将六年。林间迂子步，江上望余船。会合信不易，往来成屡愆。孤山梅未老，曷日访三贤。
出郭雨遽止，下山云复收。人疑有神护，神若为人谋。败壁凄凉句，邻家断续讴。明年回雁上，应忆此山头。
处处江边阁，悠悠客子诗。欲知岁不与，验取鬓中丝。风雨凄其作，江山益尔奇。怜渠不解语，有恨莫能知。
彼美南山石，槎牙更贯之。道虽横至宝，谁复赏奇姿。叹息已云屡，写摹尝有诗。吾曹从行者，名字亦俱垂。
寒缸烛馀膏，破炉明宿火。懒复布衾眠，遂作藜床坐。默坐亦何为，姑取陶诗课。我友安在哉，良思与之和。
寥寥两石门，此地忽在眼。临栏塞云雾，入户欠编简。规模自我友，恨不同叩款。仙佛匪吾徒，兹焉聊可馆。
平生几游居，有亲亦有故。一饭或相忘，素书不能屡。心知世情薄，但益古人慕。如君父子贤，百盖一二数。
溪风乱林影，林月漾溪光。宿鸟无安止，飞鸟为敛芒。儿曹从杖屦，老子废杯觞。谁谓时方暑，端疑候已凉。
雨集疑为霰，云阴骤欲开。共嗟三白晚，还是一年来。令已忧民切，君当著语催。不应浑似我，形槁亦心灰。
比夕皆佳月，几年无此期。亲朋方战蚁，而我自驱羸。夜作银河隔，明当玉树窥。犹须发高咏，于以慰长思。
旱而逢小雨，月亦当季秋。便觉重阳近，还成一舸游。关余荒径菊，愧尔没波鸥。诗就云如卷，推篷得纵求。
翰墨有先达，知己仅三数。省斋怜其贫，晦庵过其誉。怀哉介庵老，先我骑鲸去。公如幸教之，岂叹岁不与。
一代文翰主，百年风月怀。于今则所独，视古良与偕。试评云雾窗，孰与山水斋。况我方与严，身沈名不埋。
松柏抱奇姿，自应能岁寒。篱菊盖小草，后雕良独难。谁云一时芳，顾将比春兰。兰开桃李际，菊傲风霜阑。
士患不知学，既学思有终。一年农作计，十稔圃收功。四业独为重，九经皆寓中。勉哉期岁晚，禹稷与颜同。
湖水冬犹壮，林烟晚更孤。荒凉诗莫状，零落雁成图。历历旧行路，萧萧新鬓须。不知造物意，投老又何如。
窗前亦何有，有槐俨而长。植之自谁欤，花开几经黄。那知窗中人，不作昔日忙。但恋六月荫，超然傲羲皇。
忆昨过辞公，云有湖外役。迟迟未能去，乃此困艰食。湖外米虽贱，旱岁贾者多。贾多米必贵，吾饥其奈何。
携衾林下寺，借读碧云词。窗迥月资白，林疏风起悲。生平故耽此，坐久觉忘疲。造请非吾事，幽期不在兹。
地与南荒接，梅花合早开。如何长至后，不见一杖来。政尔缘霜早，多应待雨催。檐边有独树，日绕故千回。
钱多论以屋，畜多论以谷。我独何为者，个个数脩竹。竹个虽不多，是亦我所欲。于以盗之防，盗防宁此足。
浩浩风兼雨，纷纷柳与花。不知春事减，但觉旅愁加。嗜酒谁明意，耽诗老不佳。无家对寒食，相与重成嗟。
西风何从来，惊我庭下绿。竹君了不知，俨立若带束。山居陋无友，吊影唯吾仆。得此助婆娑，宁能叹幽独。
已别还重送，情亲独数君。赠诗难卒和，别酒易成醺。渺渺江山恨，飘飘鸿雁群。不忘相博约，未可间知闻。
归路方桥晚，年年此月情。不知临老去，更得几番行。浩荡东风阔，微茫远水横。每来心自爱，未要世人惊。
少日曾相识，重来有故情。殷勤前度月，依旧向人明。扰扰魄生死，区区轮满盈。何如长半掩，万古不西倾。
自古珍斯日，留机与世窥。不因冬有至，谁识道之涯。一点阳初动，千山木未知。此时俄已复，端的更由谁。
绿树几年栽，窗应为尔开。阴中无暑到，缺处有风来。长日宜佳寝，黄昏未忍回。今年缘底事，归思忽难裁。
可惜经年别，都能两日留。别来长似梦，书到暂忘忧。老子无公事，长安足俊游。时时论人物，江汉有轻沤。
一雨草木润，新晴天地明。山川未改色，鸟雀已欢声。客子喜相语，田家忧未平。似闻陂偃拆，掘井得深坑。
别岸连朝雨，登台夜半晴。殷勤见天意，反覆近人情。碑倚双崖立，溪容一苇横。昔吾今属我，我醉亦呼卿。
梦破鸡啼午，心閒鹊噪晴。焚香槐日永，煮茗麦风清。掬水洗馀困，看云生远情。时时记花影，自绕曲栏行。
何物堪为寿，清宵桂花好。月殿转香风，云根长瑶草。金为碧海波，玉作青天道。万古镇扶疏，不逐秋风老。
平生为斯文，思极心欲破。得句如得官，欢喜不能奈。绕床行百匝，如觉此身大。昔我得官时，悠然但高卧。
防秋人不到，万里绝妖氛。马牧降来地，雕闲战后云。月依孤垒没，烧逐远荒分。未省为边客，宵笳懒欲闻。
依山营废壤，结宇跨通沟。派引平湖远，声分几曲流。交阴覆脩竹，照影下轻鸥。此日群贤集，宁疏晋世游。
剡东溪溜合，一派贯天台。白鸟蒙滩下，青山倚岸回。波心晴景动，渡口晚烟开。咫尺通沧海，千帆自去来。
堤上柳依依，柳风吹絮飞。帝京三月尽，客子几时归。山近鸟栖早，花残人买稀。尽多湖水在，谁与浣尘衣。
隐居须是僻，君向数家村。自以闲为乐，何嫌贫尚存。碧波连草舍，白日掩柴门。挂得一瓢在，风来应恶喧。
住与佛居近，僧閒稍问诗。湖山明月夜，风露菊花时。达意言常省，微吟步自迟。老来朋旧少，爱尔得相随。
睡起愁无绪，持书复懒披。篷嫌斜日照，襟惬好风吹。水阔舟移细，山长鸟去迟。悠悠天外意，惟只寸心知。
拥衾多不寐，吟思被愁分。雪气冲帘入，鸿声带雨闻。儿饥因废学，亲没未营坟。何致贫如此，肝肠痛莫云。
好别无愁思，风霜一岁残。去因贫事迫，归有暮年安。远水维舟晚，青山绕舍寒。又谁怜静者，得句不同看。
一舸寒江上，梅花共别离。不来相送处，愁有独归时。去梦千峰远，为官三岁期。思君难可见，新集见君诗。
白发白髭须，僧年八十馀。已成重阁在，别置一庵居。客喜逢煎茗，童寒免灌蔬。小师南北去，近日各无书。
州分低岭外，来向此园行。路改初栽树，堂成未有名。药苗如草长，岩溜入池清。欲识怀君意，时闻鹤一鸣。
湘中山似水，自古有人云。此是曾游地，今来尽属君。残风吹岸草，空庙入江云。却忆还乡梦，清猿半夜闻。
空山无一人，君此寄闲身。水上花来远，风中树动频。虫行黏壁字，茶煮落巢薪。若有高人至，何妨不裹巾。
新营一间屋，种柳是前春。此地已逃俗，何时可卜邻。吟诗能愈疾，得酒自忘贫。九十头无雪，多应笑野人。
骨肉终青眼，一林有素缘。偶来成许日，此聚岂非天。悟解由灾疾，迟留费岁年。东风方作恶，万事付佳眠。
壤画东西剑，川分上下江。论才难塞职，逐食强为邦。晓起雨南亩，晚来风北窗。幽怀得陶写，赖有酒盈缸。
子勿诮毛颖，渠言何使余。遥知生白室，谁助杀青书。巴墨漆相似，蜀笺霜不如。殷勤遣分寄，吾汝与同车。
白日寒无色，黄流涨未平。云低催夕暝，江浊污秋清。尚觉物多累，敢期诗有声。穷愁今至骨，书或似虞卿。
扫径通春屐，开林启夕扉。浮鸥避人去，轻燕引雏飞。尊俎深留客，风尘渐息机。不妨坐至晚，少待月同归。
林间熟丹实，叶底缀红云。并舍皆好事，绝甘能劝分。扣门知使至，登俎觉香闻。更与诗争丽，纷披锦绣文。
元有不病者，君无嗟遽衰。闭门谢馀子，扶杖看清时。野树著花早，春江生浪迟。相过忍轻别，小立为题诗。
子云世所贱，既死名乃传。至今读其书，共言以为贤。必待成丘垄，何如用当年。贵耳不重目，斯人真可怜。
松环楼殿青，江绕石壁流。清波天让碧，月照无边秋。风景自清好，江山难独游。举觞聊一醉，放怀忘百忧。
驱马马走山，回车车渐水。涂穷我何适，恸哭盈襟泪。巢居识风声，穴藏知雨意。救斗曾得伤，缨冠亦可已。
夜饮别佳人，梅小犹飘雪。忍泪一春愁，过却花时节。相见话相思，重与临风月。休似那回时，无事还轻别。
何处留春意，歌残烛半红。柳斜双舞破，花落独书空。欲作经年别，先惊昨夜风。乌衣多胜概，此际恨难穷。
自愁还自乐，于道得吾真。花以瓶为圃，人将饱作春。诗书惟务旧，老大岂知新。明日还如此，太平先此身。
閒居岂无事，一动百艰难。水为斋僧惜，花因供佛残。喜闻多死士，厌话小长安。香火同缘客，饥肠先永叹。
官憎诗过好，人亦忌才多。君子自如此，伊人其奈何。单裘千日醉，短发百年歌。漫纳新愁泪，终惭带女萝。
昏昏非所志，忽忽是何时。客恨潮声起，春愁柳色知。何烦连日雨，要剧故乡思。自顾囊中术，黄金未可为。
年华又已暮，客恨更难裁。寒雁背潮去，钟声随雨来。离骚今我读，时命昔人哀。但喜归期近，宁论白发催。
自言愚似醉，休道醉如愚。不耻小盘食，宁惭掘笔书。九原怀往泪，万里梦同途。政恐能知我，何妨更骂予。
西征岂不乐，梦中诗佳哉。南山络条华，四顾吃所哀。山川今可梦，小谢恨能裁。无令辜此夕，羸马空徘徊。
海峤黄金刹，安禅不记秋。来膺臣宰召，归泛越人舟。达性融三界，随缘极四流。还持双股锡，拂藓坐岩幽。
懒入城中去，来维柳下舟。空江明月上，残雨夕阳收。好景多归夜，他乡易得秋。倚梧吟不尽，樽酒更登楼。
楼高古城绕，无奈漏声催。幽梦风吹断，新吟月送来。江长渔唱远，云冷雁声哀。明日重阳酒，黄花开未开。
茅舍乱鸡声，疏林淡见星。霜轻留草绿，雾暗失山青。踪迹去来燕，交游聚散萍。浮生原是客，不必恨飘零。
春光元自好，我却为春愁。但见柳青眼，不知人白头。一身浮似寄，百岁去如流。赖有芳樽在，花前日醉游。
幽兴苦相引，水边行复行。不知今夜月，曾动几人情。光逼流萤断，寒侵宿鸟惊。欲归犹未忍，清露滴三更。
未委海潮水，往来何不閒。轻烟分近郭，积雪盖遥山。渔舸汀鸿外，僧廊岛树间。晚寒难独立，吟竟小诗还。
步步蹑飞云，初疑梦里身。村鸡数声远，山舍几家邻。不雨溪长急，非春树亦新。自从开此岭，便有客行人。
省饮不成醉，牢愁将奈何。晚烟云半杂，春雪雨相和。巷湿人行少，空寒雁叫多。凭栏思无极，怀古谩悲歌。
君到云间日，应分二陆名。县图山色少，井味海潮并。剡局三年印，春风半月程。野人因买鹤，曾向此中行。
暂得共论文，依然踪迹分。春来若为况，避远不相闻。一路水兼石，万重山隔云。何由比明月，到处可逢君。
为官与为客，相望各天涯。明日同添岁，何年共在家。梅飘几片雪，灯结两心花。前月书无报，多因道路赊。
豆粥通幽径，松杉蔽野门。眼空楼外碧，身落洞前村。荷静风岩晓，梅开雪月昏。环山书未捲，林薄鸟声喧。
冷彻狐裘薄，风团柳絮堆。雪先迎腊至，梅怯后时开。晓色连山老，年华两鬓催。浮生惊节物，谁与赋归来。
好景环深院，名园得故家。楼高春带月，池曲晓催花。亭著城头稳，溪浮眼界赊。成阴虽岁月，老树看槎牙。
小泊渔舟晚，春风燕子回。从渠三月约，误我一舟来。风雨故相厄，溪山犹可陪。人生竟何有，此抱向谁开。
诗以变成雅，骚以变达意。变其权者徒，中有至当义。水清石自见，变定道乃契。文章岂无底，过此恐少味。
草木起寒色，望来秋更清。舟横遥夜月，风度隔城更。避俗心虽在，休官疏未行。空惭旧吟侣，有句续唐声。
生植依山谷，移根伴此君。丛中抽紫干，幽处吐清芬。入室能俱化，同心自远闻。灵均元不试，委佩楚江濆。
四面林峦匝，风喧未觉温。晓晴云度岭，夜静月侵门。地秀古今树，人嬉远近村。细观群动性，各各自归根。
夜阑呼仆起，四视有无云。天际星犹烂，山头树未分。虫鸣何限苦，鸡唱不曾闻。欲验东方白，频看掌上文。
事业乖初愿，聪明异昔时。病多难止酒，愁极漫哦诗。适俗非予好，从人莫己知。经营三径就，安用印累累。
薄游心已倦，幽筑兴何长。夜雨千畦菊，春风五亩桑。鸡豚还自乐，人我亦相忘。黄卷皆吾友，何忧日面墙。
竹洞深深处，斯游契采真。故来非俗客，同道是幽人。日暗能休影，风清不受尘。行行无限意，满目涨脩筠。
天宇秋云阔，愁多日日阴。山川相惨淡，物色自萧森。雁失空中影，钟沉风外音。分明含雨意，何事不为霖。
高台收晚照，远思浩无穷。竹里清飙泛，山高翠霭蒙。九层平可上，一径曲能通。谁揭凌虚字，名浮亦未公。
丈夫志万里，耿耿抱长虑。青云却倦飞，功业何由树。庙堂有先达，体国心焦劳。归来掩关卧，茅檐日色高。
一径深且纡，森森荫松柏。清风池上来，幽思与之发。逸响谐素琴，凉阴散清帙。弘景或可邀，高怀共披豁。
爱此禅栖静，清凉境自偏。诧人拳怪树，留客笑幽莲。草暖蛙喧夏，林昏鸟梦烟。风尘吾未免，兀坐愧安禅。
西去万重山，兹峰独限蛮。天生贼多计，民赖汝为关。设险数州地，防危一日间。守边须以道，绝顶可跻攀。
一锡游何处，岩端静掩扃。独寻危石坐，闲把细泉听。野鼠缘斋钵，山花落静瓶。斜阳过溪去，回首乱峰青。
潦倒江湖上，光阴梦里过。黄金消酒债，白发苦诗魔。风细松琴慢，天晴柳絮多。断桥斜阳里，一路听笙歌。
两度客僧庐，交情密似初。墨云胶冻砚，鬓雪落寒梳。鸣鹤声高下，盘鹰羽疾徐。此时亲老念，重读寄来书。
亭台入画图，石怪树萧疏。池上多佳致，城中无此居。垂杨偏称鹤，宿鹭不惊鱼。酒罢出门去，云棱月一梳。
又见荣迁去，门多客往还。别开新缝帐，重对旧青山。孤塔秋风里，闲云远树间。西窗堪夜坐，有月不须关。
独对梅花坐，枝头数点开。画中无此景，雪里有僧来。饥鹤窥流水，行龟落冻苔。茶边清话处，一字共敲推。
李涉题诗处，轩窗一室明。游人闲半日，老子乐馀生。碧落云无影，清风竹有声。自言身后事，龛塔已圆成。
虽是无猿鹤，何殊林麓间。从教居近市，不必入深山。白日窗如炙，清风门自关。留连诗酒乐，坐久竟忘还。
一片东篱菊，凄凉风雨边。花虽黄似旧，发更白于前。把酒伤今日，登高忆去年。渊明曾作令，相对亦无钱。
作别踰三纪，飘蓬更陆沉。一汀秋夜月，千里故人心。有梦长如昔，无书直至今。传闻辞禄后，教子老山林。
交游岁月深，彼此各知音。佳句不离口，可人长在心。多愁悲白玉，一笑弃黄金。流水高山乐，床头自有琴。
最喜孤山夜，斜枝月下清。透窗疑笔写，映地若天生。鹤步踏不动，蜂腰时自横。几回云聚散，晦后再分明。
堤上喧丝竹，风流几少年。衣冠虽较别，山水只如前。绿柳阴中马，斜阳影里船。晚云眉一抹，横翠断霞边。
箫鼓别船鸣，吟边酒自倾。远山多少意，幽鸟两三声。风急浪争起，云开雨不成。断桥归已晚，塔杪夕阳明。
高台登眺处，凉思爽衰颜。只此阑干外，不知多少山。龙收残雨去，鹤带断云还。一片兴亡恨，越来溪上閒。
共坐溪边石，溪清心自凉。鱼惊烟艇过，鸥笑野人忙。细草侵衣绿，飞花点鬓香。东风尘暂息，拍手送斜阳。
故人方谢客，为问意如何。午枕清风足，夜窗明月多。易招惟酒圣，难遣是诗魔。一榻君家事，何妨独我过。
心懒缘忘世，身閒为不才。客愁随病散，老眼共书开。嗜酒有天戒，爱花无地栽。小楼风雨夜，还我鼻如雷。
乘兴行新路，凝情独老翁。马蹄春草上，人影夕阳中。飞絮沿湖白，残花染浪红。晚归云气合，双桨破空濛。
西风来几日，荷柳早衰容。百感闻秋笛，孤吟答晚钟。事能如意少，酒不教愁浓。忆著莼鲈美，家山隔几重。
人事日纷纷，不知春已分。问梅成绿叶，看杏落红云。燕向晴空语，蛙从夜静闻。感时伤老大，孤坐对炉熏。
讼庭终日静，琴鹤亦长闲。晚树生凉吹，秋思在远山。水穿吟阁过，苔绕印床斑。幸有江云看，何须卜往还。
迟迟迷远信，闲立大江隅。游子在何处，秋风吹五湖。潮回沙鸟聚，岸阔钓船孤。归去还堪叹，田园半已芜。
酒阑还执手，之子拟归秦。风雪过残岁，山川近早春。久游诗思苦，远别柳条新。后会知何日，空馀泪满巾。
多病将经岁，逢迎故不能。书惟看药录，客只待医僧。壮志销如雪，幽怀冷似冰。郡斋风雨后，无睡对寒灯。
门巷枕江濆，疑将俗境分。湖山晴后见，天籁静中闻。径僻苔空老，林寒日渐曛。高怀无一事，长岁似孤云。
客枕愁无寐，悠悠夜未分。谁同对床雨，惟想太行云。黄犬行应健，飞鸿过亦勤。如何万金信，别久寂无闻。
吾之舟兮常虚以游，哀乐喜怒兮一毫不留。不与物涉兮驾空以浮，万方覆却兮无触吾舟。吾之舟兮常虚以游。
我爱新安好，城西似竹西。僧扉入黄叶，樵径下寒溪。宝阁花为网，珍台玉作梯。不愁临暮雨，白石了无泥。
不怕石头滑，来为雁荡行。平生梦不到，今日眼逾明。未历千岩秀，先逢一段清。遍观从此始，着脚历峥嵘。
日出过山头，日入宿山下。我行山亦行，隐隐似奔马。朝昏山送迎，山意自倾写。借问征途间，谁如此山者。
冷趁西风便，云趋南国深。相舂闻野唱，漂絮击溪砧。小立迟残照，闲愁倦寸心。新亭有耆旧，应共惜花阴。
老去情怀懒，翛然只此翁。闲窗千里月，修竹一帘风。事与孤鸿远，心将止水同。故人如问讯，痴坐正观空。
野老悲春事，相如复倦游。肯来倾浊酒，同与散清愁。远岸重重柳，晴江处处舟。飞红残照晚，闲倚水边楼。
久甚嗟形役，今方得自怡。所欣官已了，得与静相期。风月闲如旧，心情喜可知。山中鸡黍友，贺幅已先持。
去去忘回远，行行迫腊天。江寒侵老泪，霜冷逼宵眠。客路虽经至，归涂尚过千。家山在台岳，南望几悠然。
寄迹临安久，思归夕梦频。愁多难强醉，病苦故禁人。夜短无清梦，年高叹幻身。山中有道伴，云壑擅馀春。
闲里心情拙，还知兴自嘉。饥鸦时立槛，野蝶自寻花。客至聊从容，僧来不厌茶。晚烟时伫立，列岫映馀霞。
种杏三年实，种桃一载花。花实固可乐，为农本桑麻。功成不占地，改植常可誇。要是农须学，作略自一家。
云山环所临，烟景日日异。山作故人接，云为久处计。酒酣一声笛，梅风四山起。清香剩披拂，参横伴村醉。
八月河汉近，凉蟾辉太清。窗户纱已薄，草木风有声。所喜暑云退，不惮岁徂征。招客对晚色，酒与月同倾。
岁华念将晚，寒色惨中抱。昔年困齑盐，拨灰吟苦调。老来适其适，所乐在燕笑。招宾共一醉，围炉不妨小。
公有静中趣，凿山俯清深。秋风夜雨过，饱闻泉石音。云岫冷苍翠，游萍纷浮沉。心赏殊不已，悠然付微吟。
别去书音短，愁来客路长。飞魂常故国，举目念殊乡。未暇论奇字，何堪别最良。秋风入边草，意苦不相忘。
仗斧暴公子，酌泉吴隐之。斯人未易得，于我最相知。见义为常勇，求贤信不疑。典刑今在此，此去有馀师。
剩水浸秋碧，馀霞占晚红。浩歌鸣鹤后，柔橹泛鸥中。酒戒情难遣，诗吟老未工。怀哉真面目，助顺企清风。
风日倚馀勇，扶春不自由。在家曾半面，随我到他州。絮后酴醾约，莺前杜宇愁。新来无吏责，萧散更何求。
宦薄鱼上竿，地左猿择木。经过还似旧，笑语何时足。留君潘鬓在，许我曹装趣。三年却归来，此梦如何续。
坐见沙头月，复怜衣上辉。正如从我饮，还欲照君归。相逐影徒是，共嗟欢已非。夜深依岸落，寒色入伤违。
独玩湖中雪，移舟水冻湾。寒塘起孤雁，危树失前山。著物偏能积，冲风不碍还。无惭子猷兴，都尽剡溪间。
畴昔人归老，于兹望白云。门高知后庆，宾至诵先芬。草树中园秀，衣冠旧里闻。宁同江令宅，寂寞向淮濆。
读易忘饥倦，东窗尽日开。庭花昏自敛，野蝶昼还来。谩数过篱笋，遥窥隔叶梅。唯愁车马入，门外起尘埃。
自倚春风暖，轻袍犯雪来。过塘迷绿水，拂树杂芳梅。山蔽峰难辨，樵通径易开。野行方有味，缓辔不须催。
方在洞庭上，秋怀那得禁。西风楚波恶，度雁海云阴。洛客吟初苦，骚人思已深。颠毛随日减，冉冉不胜簪。
赛雨何从事，高情苦爱山。谢公联句后，惠远过溪间。笑处岩相答，归时酒在颜。端忧守穷巷，无力共跻攀。
乘闲多远兴，信马与君行。碧树斜通市，清流曲抱城。山花高下色，春鸟短长声。日暮吾庐近，还歌空复情。
公言牡丹盛，未睹古人诗。品众自争贵，叶多方见奇。名因他姓著，色为别根移。华发我何感，洛阳年少时。
人知何晏宅，近住白杨头。车马不还往，诗书多蓄收。风庭吹落叶，霜树立鸣鸠。颇与市朝远，闭门凡几秋。
夕寝北窗下，青山梦与寻。相欢不异昔，胜事却疑今。风雨幽林静，云烟古寺深。揽衣方有感，还喜问来音。
平生眼中血，日夜自涓涓。泻出愁肠苦，深于浸沸泉。红颜将洗尽，白发亦根连。此恨古皆有，不须愚与贤。
恃险不能久，六朝今已亡。山形象龙虎，宫地牧牛羊。江上鸥无数，城中草自长。临流邀月饮，莫挂一毫芒。
春云易成雨，一日几回阴。燕湿飞犹快，花寒色更深。邀车愁客远，盘马畏泥侵。向晚晴光吐，西窗绿影临。
夜晴初见月，云薄未分明。高树尚无影，远鸿时有声。下阶嫌履湿，闭户认苔生。寂寂墙阴暝，更长已渐倾。
梁虽千里近，楚隔九江深。卑湿嗟犹剧，炎蒸老不禁。高怀云出没，寄信鸟浮沉。君去逢亲旧，微吟亦见心。
春雪满蓑笠，海边先燕归。千林新改叶，百衲旧来衣。溪水从何至，山云自解飞。报言岩下客，斋钵笋应肥。
日日城头雨，还愁湖上波。窗中人自听，门外潦应多。不畏车生耳，还愁麦化蛾。吾庐无所有，频看壁间梭。
幽深有佳趣，曾不减林泉。众绿经新雨，残红堕夕烟。栽萱北堂近，梦草故池连。乘月时来往，清歌思浩然。
石是青苔石，山非杳蔼山。诸峰生镜里，小岭傍池间。雨不因云出，门疑为客关。何须费蜡屐，暂到此中閒。
欲问梨花发，江南信始通。开因寒食雨，落尽故园风。白玉佳人死，青铜宝镜空。今朝两眼泪，怨苦属衰公。
适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许，云外一声鸡。
南方今见雪，北客定思家。任冻不欺酒，竞春先著花。楼高休厌上，山近未应遮。谁问穷居日，西窗压竹斜。
月晕知天风，舟人夜相语。平明好挂帆，白浪须出浦。此身犹在吴，归梦预到楚。今日念同来，吾妻已为土。
贫衣弊易垢，易垢少虱难。群处裳带中，旅升裘领端。藏迹讵可索，食血以自安。人世犹俯仰，尔生何足观。
阴云浓压野，风猎树高鸣。寒禽并枝立，颇以见物情。目前两稚子，为慰岂异卿。欲置一壶酒，且独对妇倾。
与君爱清风，移榻就明月。月落见星繁，星繁如昼热。沾衣轻露坠，响岸崩湍齧。坐思都城时，谁许脚不袜。
前日已春尽，夏卉抽嫩青。唯君所植花，馀红犹满庭。常惜畏景逼，赠未及飘零。欲插为之醉，但惭发星星。
南土梅已黄，北人舟竞发。去意方若渴，望林殊未歇。言归向梁宋，独叹滞楚越。行闻拜卿属，恩下苍龙阙。
不值风雨暴，杏过梨已开。社后清明前，燕与人归来。湖中水方漫，谁共泛其隈。傥有问憔悴，憔悴未忘杯。
昨日使人回，闻君与之坐。君问我何为，但云思寡过。寡过真未能，得便北窗卧。此趣今已深，世间谁与和。
西云沉日脚，命仆驾我车。我车已在庭，有客方诣庐。谈笑不觉夕，鸡黍且烦渠。重约勿以怪，但当摘园蔬。
寒灯不照远，光止一室明。小人不虑远，义止目前荣。灯既无久焰，人亦无久情。谁言结明月，明月岂长盈。
吾轩今于水，吾居易为足。谁与哦其间，风窗数竿竹。虽无泉石清，尚不愧茅屋。所乐违俗暄，此趣大已熟。
怀我歌我辞，乃知行子倦。音虽彼妙发，想若此可见。歌竟夜灯青，野窗鸣湿霰。髣髴闻孤鸿，飞急应有羡。
红旌过翠岑，林际瞻莲宇。门对几千岩，花开第一祖。禅庭松色寒，石室苔痕古。寂寂不逢人，空檐燕方乳。
托根地虽卑，凌霜花亦茂。物禀固不迁，人情自为陋。幸与时菊开，谁嗟发孤秀。楚人搴木末，已见离骚就。
潮落蚌耕洲，霞天雨尽收。月来山寺候，云驻海间秋。野鹜驯舟绕，红鱼逐饵游。欣然乘此兴，呼酒醉高楼。
醉里三春了，山中五载留。日长知已夏，雨冷忽如秋。书贷监河粟，箱存季子裘。曲肱朝睡美，身外付悠悠。
日落帆归疾，天寒潮应迟。老蟾还照客，宿鸟未安枝。怀抱难忘酒，工夫不到诗。徘徊江上路，此意有谁知。
冬暖惟忧麦，春寒却勒花。地偏宜鸟雀，江远少鱼虾。惊犬时时吠，归鸿字字斜。故园芳草色，游子亦思家。
时事何年定，吾生半时休。僧居才解夏，边垒又防秋。远水朝沧海，斜阳傍小楼。西风吹画角，归思满扁舟。
有客凋双鬓，吟秋费几诗。天高鸟去疾，云薄雨来迟。日落山川迥，风回草木悲。追寻十年事，伫立独多时。
风月诗几卷，江湖屐一双。断蛟怀剑石，跨鹤叩禅窗。土润岩生雨，林幽寺隔江。归当访仙隐，相对酒盈缸。
一径险仍修，沿溪去未休。薜萝春暗树，杨柳暮遮楼。荡桨渔舟驶，寒钟僧寺幽。倚篷赊浊酒，犹可洗诗愁。
自见梅开后，相看不暂离。只因愁落去，不忍看繁时。佳实羹堪味，遗音角可期。牡丹专富贵，春尽却空枝。
摇落江城暮，招提访旧游。泉声终夜雨，竹影一堂秋。露湛衣裳冷，山空枕簟幽。故人怜寂寞，抱被肯相投。
意得壶觞外，心清杖屦间。簿书休吏早，花鸟向人闲。旧隐在何许，倦游殊未还。天涯赖有此，退食一开颜。
时事干戈里，年光卷帙中。有怀忧社稷，无力靖华戎。世路日多梗，斋扉昼掩蓬。悲歌抚长铗，爽飒气摩空。
红尽桃初实，青浓柳欲花。春归人迹少，山远市声哗。空有前朝树，难寻处士家。登临多感慨，况复客天涯。
红入西园早，青归平野多。日长花欲睡，风软幕微波。万户茅柴酒，一声欸乃歌。天涯春漫好，无奈客愁何。
鼎轴今虚席，忧勤轸我皇。苍生思起谢，丹诏急徵黄。风欲回三代，恩难私一方。愿公摅远业，吾道倍辉光。
暮景流年速，寒灯照夜长。艰危仍薄宦，时序更他乡。雪暗吴宫下，春归越峤傍。明朝对佳节，无处觅椒觞。
结宇嚣尘外，寓形天地间。幽怀付松菊，高卧对云山。门巷来人少，琴书竟日閒。可怜朝市客，名利老朱颜。
钟磬泠泠夜未央。梨花庭院月如霜。步虚声里拜瑶章。紫极清都云渺渺，红尘浊世事茫茫。未知谁有返魂香。
归来三阅月，无事一关心。刈草寻花径，开池漾柳阴。江边问明月，天际数归禽。幸有高宾至，相逢似竹林。
日转雕栏午漏分。井梧落尽小窗明。宝床丝索懒关心。愁压春山应脉脉，困凝秋水想沈沈。低头时露一湾金。
元祐开皇极，功归用老成。惟深万物表，不令四时行。日者倾三接，天乎奠两楹。堂堂宁复有，埋玉恸佳城。
郁郁高阳里，生才世不孤。八龙归月旦，三凤继天衢。梁坏吾安仰，人亡道固癯。空令湖海士，愁绝奠生刍。
会合良艰期，系匏各异县。千里共明月，如披故人面。浮云蔽高秋，此岂心中愿。雾重豹成文，水清鱼自见。
日出湖山丽，寒销草树芳。裙腰先蕙碧，妆额次梅黄。目极绵绵道，心清细细香。南枝春不浅，东阁兴难忘。
白头才半刺，黄卷漫三馀。鬓秃丝难理，诗工锦不如。登山灵运屐，下泽少游车。子念从吾隐，吾能授子书。
寒里花开晚，霜馀叶落深。云天迷远望，山水费登临。瑟鼓英皇怨，沙沉屈贾心。高名前后事，苦调短长吟。
为郎四十者，堂有二亲稀。止仰官为养，行应泪在衣。白云偏伫立，黄犬好频归。去有山公启，天心正似饥。
楼高不敢眺，愁思满沧洲。有梦隔千里，无书过一秋。晴风吹野树，落日照寒流。客里添萧索，何时得共游。
碧水初微落，黄花亦未簪。三人千里客，尊酒五年心。我独年齐白，君皆句似阴。不妨铛脚坐，聊作夜深吟。
招提閟林麓，鱼鼓白云边。地僻疑无路，山深别有天。幽花充佛供，好鸟伴僧禅。何日征鞭暇，重来借榻眠。
天迥月逾晶，地偏人亦静。箫然寻丈桥，寄此绿净境。洗盏荐寒光，掬泉弄清影。尘远耳目醒，令人发深省。
渐老身仍健，多愁鬓易华。异乡逢至节，细雨见梅花。酒薄那能醉，诗成敢自誇。何时故园里，徙倚看横斜。
薄宦思归切，天涯秋气深。一番南国梦，千里故园心。历历湖边路，悠悠沙上禽。横枝清绝处，何日复追寻。
寒食江村路，东风野渡航。一篙春水碧，两岸落花香。飞絮匆匆远，青山故故长。兹游自奇绝，底用更寻芳。
捧檄东方日，芳春未及归。路花红掩映，溪树绿因依。鸟语催寒食，人烟接翠微。寻诗忘远近，细雨湿征衣。
寒色今朝异，屯云万里同。定知花剪水，不是絮因风。薄宦翻成旅，愁吟未易工。白头亲八十，留滞楚江东。
团团岩中桂，移根篱舍间。秋风一披拂，袅袅天香寒。对此径须饮，把酒酬西山。浩歌何穷已，宁必素与蛮。
出郭及初旭，郊原豁寒晴。云净空既碧，霜明湖更清。萧萧众木下，杳杳孤鸿鸣。安得陶谢手，作诗替丹青。
白入双吟鬓，衰侵一病身。年光不贷老，春色似欺人。鸟破日边雾，花飘风外尘。还将感时泪，对酒洒咸秦。
江海岁云晏，雨冥风自凄。叶光群木洗，翅湿几禽低。静榻攲寒枕，孤城隐暮鼙。少陵车马客，催踏草堂泥。
色浮千里白，气逼万家寒。独鸟饥犹啄，痴儿喜自团。向风初舞急，入夜转声乾。此味同谁冷，吟窗映素冠。
江南春自好，蜀客亦思归。泪与花俱落，心随燕共飞。露章还子舍，孝理副宸闱。禁署风流后，谋渔未有矶。
制就七弦器，斲残千古桐。正声希世出，群耳此时聋。徽暗列星隐，意存流水空。凭君莫轻抚，留取和薰风。
数饼建溪春，求逾尺璧珍。封从乡国远，惠与郡僚均。午榻忘支臂，晨觞厌启唇。拜嘉当对啜，相待况如宾。
人事车轮转，年光木叶摧。交情论晚岁，生意共寒灰。未足胜宽褐，那能暖冻杯。知君寻气类，不为附炎来。
太史病已革，君王意尚疑。欲为宣室召，深动画堂思。共起云亡叹，空嗟大用迟。九原如可作，愿赋百身诗。
三绝今非少，元功人未知。岂云公有憾，时恐世传疑。谁解吟成史，宁忧罪到诗。诗成终自愧，空恨一年迟。
揽胜栖真处，山穷境忽开。碧澄丹壑水，青叠翠屏苔。岭树宜高下，溪流当去来。声光画不得，临此但低徊。
黄菊开何许，疏篱小隐家。似知重九日，故放两三花。病著杯无渌，衰年发半华。佳辰辜负汝，满把但成嗟。
一纸寝丘书，僧窗屡卷舒。无因浮左蠡，况复度匡庐。政以相望远，非关自作疏。梦成飞鸟去，千里不踌躇。
岭外身逾老，江南首重回。有猿啼梦破，无雁寄书来。山雨晴犹湿，蛮烟昼不开。如何缘许事，夺我手中杯。
南坡佳绝处，夏木昼成阴。青壁可对面，寒泉能醒心。驾言同胜践，晤语契幽襟。野兴何曾尽，林间栖暮禽。
独园森古木，其下客幽栖。尽日绿阴合，有时黄鸟啼。一声添昼寂，百啭使人迷。赖汝生佳听，身今气惨悽。
积雪何所待，冻云终未开。有时闻泻竹，无路去寻梅。只欲关门卧，谁能荡桨来。辟寒须底物，正乏曲生才。
有客过丈室，呼儿具炉薰。清谈似微馥，妙处渠应闻。沈水已成烬，博山尚停云。斯须客辞去，趺坐对馀芬。
滞舟推若泥，逆水去如还。已历三辰次，才行十里间。千斯吾命薄，独尔破天悭。所赖圣贤事，其初不厌艰。
两朝多侍从，四海一端明。与上开皇极，于今享太平。芝兰盈砌茁，鸿雁刺天鸣。父子同休少，公家更弟兄。
名以懒故无，业以病故疏。但梦华胥国，而友无怀徒。百诗一不补，十口九欲癯。人所共弃者，子独何取欤。
暂假僧房憩，炎蒸觉顿忘。谁知六月雨，已似九秋凉。石径苔痕滑，稻花田水香。鸣蝉休聒耳，容我此徜徉。
邀客十分饮，送君千里归。情随绿水去，目断白鸥飞。松菊今应在，风尘昔已非。维舟待夜月，能不重依依。
长亭一樽酒，犹记别时斟。碧草思前梦，黄花见此心。关河秋北望，天地日西沈。遥想山中桂，何人月下吟。
地控三州界，池开十丈莲。桑麻无杜曲，松菊有斜川。别浦归帆远，他山晚照妍。江湖春水阔，容与白鸥前。
先生已归来，遗此折腰地。不见督邮人，祇闻解印事。径花虽就荒，台月还留醉。赋罢清流诗，西畴春已至。
澄水铺千练，平山伏万犀。月桥莲棹小，春圃酒旗低。蓬岛云长在，桃源客不迷。风流未寂寞，游屐半香泥。
空涧寒探月，高斋客聚星。霜分破窗白，山献隔帘青。窥水知僧定，占云识地灵。时时惊鹤梦，木叶下危亭。
树下春来往，窗间月死生。寻梅何处好，随意自溪行。酒债应无数，灯花各有情。明朝江上路，风雪一诗成。
及此真知老，吾初不谓然。相期无别事，不朽要千年。过我论新句，留君订旧篇。胡为趋归骑，忙似趁潮船。
鸦背闪晴天，轻明紫翠烟。年将人老大，形与影周旋。鸟语催晨枕，梅花照夜编。池塘春草句，此意有谁传。
坐睡吾知味，观书客更嘉。柴门桑旧曲，石径笋新斜。花饱蜂归国，巢成燕著家。此中真有意，高柳两三鸦。
石枕空蝴蝶，山窗足杜鹃。春深方沃若，人意自翛然。衰老难为别，留连未肯眠。灯花知我意，今夜大如钱。
钟扣星辰动，鸡号天地开。夜来新过雨，行处旋生苔。白日一窗转，飞霜两鬓摧。劳生何所恋，只忆两三杯。
独岭斜阳笠，深溪夜雨灯。多忧未归客，万事不言僧。兵甲今如此，台明昔未曾。欲言徵敛数，天远有谁能。
本自柴门静，谁令种竹喧。月来将画写，风过引书翻。默坐雨偏响，闲眠雪易繁。动中还有静，此意互为根。
帝阍尝再叩，龙颔竟难攀。帙散萤千点，诗留豹一斑。人生会有极，吾道几曾还。藏我择轩记，名垂天地间。
子欲寻安道，吾方梦惠连。雪花成小雨，春草傍残年。悄悄论诗夜，阴阴驻客天。自惭私酿薄，一酌醉谁先。
欲出一雨隔，相违十日强。鼠过松落粉，雉步麦摇芒。酒尽夜难过，书清日自长。羊求三径约，来往莫相忘。
梦回春草远，病起故人来。耿耿孤灯话，沈沈细雨杯。千愁双鸟过，一笑百花开。世事渺烟水，相携卧绿苔。
凭谁诗寄我，溪水接流瓢。岛瘦神空泣，韩豪骨未销。闲眠重落叶，久坐到归樵。予亦逃名者，何当共寂寥。
暮年居柳下，终日闭柴门。壁为题诗暗，池因洗砚浑。闲知真富贵，醉到古乾坤。回首长安道，无言只断魂。
亭空山尽入，人静夜初分。乔木阴遮月，清泉影浸云。不题波上叶，只采涧中芹。涧水令人忆，何当入郡闻。
忆君江上去，船重载书多。学乃从吾好，闲应喜客过。薰风新绿树，明月旧沧波。自古关情处，相思入咏歌。
冷蕊通幽信，孤山欠几遭。杯因寒更满，句到淡方高。雪滴晴檐雨，松翻夜壑涛。布衾虽似铁，犹念早趋朝。
世事只如许，幽居诚乐哉。报安知楚竹，索笑得江梅。岸放平湖入，窗邀远岫来。两家车马地，莫遣染苍苔。
菟裘真可老，飘寓失初心。去去家山远，行行泽国深。光阴三翼过，情绪二毛侵。何日干戈定，鸥盟得再寻。
攲枕小春雨，虚屏半夜风。病惊身是客，愁恐鬓成翁。窗曙逗微白，灯寒带浅红。归期倩谁卜，心挂浙江东。
雨歇留蒸湿，明来得翳凉。双嬉鱼欲动，万个竹添长。景到烦诗答，欢多厄日忙。兹游端胜绝，不是学高阳。
命逢元造厄，时使壮心违。淮海三年客，山林一布衣。有家惟母在，无犬寄书归。明日重阳醉，休辞上翠微。
吟穷荒此地，静极省吾生。秋老肠丝断，江空月魄明。松檐嗔鸟聚，竹榻梦僧清。别后苍颜改，初逢慨暑程。
朱户编帘掩，花颠览镜羞。酒多无客过，茶尽有僧留。世虑经心久，花时撚指休。悦生怜浊骨，愧死混清流。
河汉金气老，海月光陆离。蟋蟀鸣我床，声声有馀悲。美人天之涯，言旋杳无期。西风吹脱叶，抚时伤所思。
身孤犹落叶，客久向馀英。少睡夜逾悄，多闻心更清。县楼讹漏点，雨市杂溪声。海上仙槎在，思乘几凝情。
壮士未酬志，乘秋感慨多。幽燕新种落，唐汉旧关河。塞月沉青冢，边声入暮河。如何得万骑，玉垒夜经过。
手持菖蒲叶，洗根涧水湄。云生岩下石，影落莓苔枝。忽起逐云影，覆以身上衣。菖蒲不相待，逐水流下溪。
流而不返名曰情，湛而不摇名曰性。灵而不昏名曰神，光而不乱名曰明。迷此四者为之凡，悟此四者为之圣。
呵二乘，弹十地。以强词，夺正理。问疾人，根到底。语与默，都不是。金粟如来居士身，尽大地人扶不起。
抱清谁可群，委质在湘濆。今日不同楚，无人更似君。沧波沈夜魄，古庙聚寒云。吊罢踟蹰处，渔歌忍独闻。
近闻高静趣，犹寄广陵居。夜会听琴阻，秋期看月疏。几成归越梦，久绝入梁书。四释分题处，年来一榻虚。
几岁远辞家，劳生讵有涯。客居终不稳，诗鬓独先华。扫叶江风厉，侵床山月斜。念归归未得，清梦入烟霞。
地僻断知闻，相过知有君。晴溪堪数石，晚岫暗通云。果熟猿无数，松高鹤不群。深居岂无事，终胜世纷纷。
节物苦惊人，那堪远客身。梅心轻送腊，柳意转随春。丛薄啼新鸟，深泉动蛰鳞。独怜归梦短，不得面慈亲。
地偏人到稀，倦客老柴扉。屈指同游尽，回头万事违。石泉清梦枕，山月冷禅衣。身与孤云合，无心自在飞。
离情不可说，握手更踌躇。为客三秋尽，还家千里馀。山程枫叶赤，水驿柳条疏。日夕空林下，何人伴索居。
我忘方就隐，鸟倦自知还。随寓皆为道，何人有此閒。微茫春水渡，平远夕阳山。尽入清吟景，谁言胜事悭。
来访幽人宿，春风未变和。水声依涧远，雪意向山多。坡竹摧新粉，庭杉失旧柯。山童晓相报，鹿迹夜曾过。
故交今何处，音问久不接。岁月易蹉跎，关山更重叠。凝霜遍衰草，寒日照黄叶。几度欲相寻，清川苦难涉。
众人穷智虑，没齿常区区。吾独不能尔，林卧安其愚。聪明既寂绝，因之得玄珠。其珠有夜光，终将破昏衢。
万木凋零尽，知经几度霜。独馀冰玉质，薰得梦魂香。影入清泉瘦，声传画角长。每因春烂熳，惆怅失孤芳。
游人未归来，芳草又还歇。怅望江东云，久负山中月。扁舟在何处，一水不可越。相思千里间，日暮飞鸟没。
秋老木叶乾，露冷虫声死。征人未授衣，乡心日千里。挥手睇云帆，顷刻限烟水。他时慰相思，远寄书一纸。
三十六渡溪，溪边绝去蹊。乱山如叠浪，一岭类登梯。风紧妖蛇出，烟昏异鸟啼。蜀僧言剑阁，与此亦相齐。
桂非桃李俦，露冷花始拆。馨香枝可取，欲以寄嘉客。道远莫能致，徘徊终日夕。别情因物感，千里未尝隔。
吾心爱黄叶，不翅于南金。九月秋风高，柴门积来深。一一自掇拾，书我白头吟。吟成意谁与，拄颊对遥岑。
君爱吾亦爱，居之幽且深。嘉木有馀荫，鸣禽多好音。不知此身閒，但觉万虑沈。自非羲皇人，何以知子心。
别驾公事閒，剪棘开三径。天风引长松，萧萧满清听。坐石琴意真，凭栏醉魂醒。亦使山中人，悠然动归兴。
不可以色见，不可以声求。风定花犹落，鸟啼山更幽。四衢明自晓，六户冷如秋。再坐不疑处，杯中弓影浮。
尘净无馀，体明而虚。秋高夜永，河阔星疏。宛转兼而到，偏圆卷复舒。媚川果若珠含蚌，应物何妨井觑驴。
茅堂犹未卜，幽兴日迟回。带雨听昏笛，和灯看落梅。春风三月近，客鬓二毛催。忆得初来日，山寒暝叶堆。
水落小山浮，山人上下游。月崖烟桂晚，风浦石兰秋。食芰渔溪宿，烹葵野馆留。肩吾相对坐，清话不知休。
水凉宜照影，与客上湖船。白浪翻红楫，青山映碧莲。鸟飞荷叶下，人散柳条边。烟盖归来晚，灯前鹤未眠。
寺忆清溪绕，舟移曲岸分。塔昏飞雨怪，殿黑隐雷文。锡挂秋房冷，香浮夕帐熏。藓庭閒望过，碧鹤下晴云。
一从飞出岫，舒卷意何长。作雨遍天下，乘风归帝乡。无心怜洒落，到处自清凉。缥缈来空碧，吟边带夕阳。
沧海何年涌，秦传虎踞丘。池空剑光冷，坟缺鬼吟愁。石碍楼台仄，烟深草木稠。吴人贪胜概，春尽亦来游。
扫苔人迹外，渐老喜深藏。路僻闲行远，春晴昼睡长。馀花留暮蝶，幽草恋残阳。尽日空林下，孤禅念石霜。
仙家轻岁月，浮世重光阴。白发有先后，青山无古今。局终柯已烂，尘散海尤深。若觅长生路，烟霞无处寻。
这僧问赵州，赵州答赵州。得人一马，还人一牛。人平不语，水平不流。受恩深处宜先退，得意浓时便好休。
千里频年别，人来数寄书。旧题红叶处，犹记白头初。薤露危如此，庭兰赋有馀。摩挲东望眼，归泣向吾庐。
渺然寒水上，四望尽无涯。沙迹迎潮没，天形接海垂。坏衣汀霭湿，疏磬苇风吹。今夜犹船宿，还应与月期。
又负空囊出，都城难久居。西风随雁急，寒柳向人疏。野宿灯分烧，船斋磬动鱼。如逢北来客，应寄社中书。
鸟宿柴门静，更深别意倾。孤灯寒有晕，细雨夜无声。渡晓人争立，潮平橹乱鸣。君今成独往，老罢苦为情。
未厌长为客，孤舟趁夜行。不唯山水乐，颇觉梦魂清。风缓帆舒卷，云行月送迎。劳生谁独免，空复叹劳生。
小院无人夜，楼高月迥明。偈吟诸祖意，茶试老僧铛。门掩园林僻，窗虚笔砚轻。慇勤供一笑，一笑可怜生。
气味闲中好，居疑与世分。销愁何用酒，娱意莫如文。穴暝云初上，山高日易曛。近来心更静，清绝洗妖氛。
二子依公子，南山度北山。兴随流水远，心逐片云闲。日月浮生外，牛羊落照间。慇勤华表鹤，飞去复飞还。
地僻人稀到，东郊自养蒙。山遥天接树，夜静竹藏风。岸柳含烟翠，江花脱晚红。诗应是游戏，吟啸不须工。
月淡犹明树，岩幽钟磬微。露滋三径草，寒入五更衣。栖托情何限，峥嵘岁且归。漱流今已矣，无限故山薇。
不到兹亭久，轩窗眼界开。江流翻白浪，树影扫青苔。有鸟衔花出，无人送酒来。快然心自适，此地亦悠哉。
四海无拘系，飘然不可留。泄云分叠巘，落日满行舟。举世谋三窟，馀生老一丘。对床清约在，后会必经秋。
落日生春色，桃花笑不休。鹤飞湖草迥，风止客帆收。树远天疑尽，江平水却流。愁来无处去，为子上高楼。
路入南云下，江回隔近村。水深风浩浩，山远雾昏昏。仰首羡飞鸟，流年只断魂。客心兼暮色，感恻复何言。
地僻春来静，孤山夕照馀。深惭长者辙，新欠故人书。有酒招元亮，无人诵子虚。相从又相别，意绪各何如。
地僻无宾侣，林疏露短篱。紫鳞冲晚浪，白鸟占闲池。柳色浓垂岸，桃花湿满枝。一僧年八十，邀我觅新诗。
古院无僧住，含情更惘然。绿苔欺破阁，白鸟没飞烟。壶隐迟迟日，筒分细细泉。栏干聊小凭，取次缀诗篇。
默默疏林下，独知秋气浓。半生犹是客，昨夜更闻蛩。吟苦人成癖，年衰自长慵。终期拂衣去，江上有诸峰。
会稽连照水，归意两何亲。山影到平地，湖光生四邻。虚窗寒对晓，孤棹远浮春。未可从耕钓，青云懒致身。
又是听猿吟，如何恨更深。每因多病日，减却少年心。冻鹤连岩雪，愁人半夜砧。故园阻兵革，消息遣谁寻。
空岩暖律回，极目望还普。数点方外云，几处人间雨。寥寥沧海月，依依少林祖。去必示劳生，清风立千古。
扪葛敲幽户，空山得遍观。云离朝拜石，苔积上升坛。秋晚涧声涩，月明松影寒。真人不可遇，谁复此烧丹。
市桥劳送别，转影又经时。几度月圆夜，独行谁共时。菊寒开欲遍，书远到应迟。西瀑成庵未，幽楼莫负期。
危桥当古寺，闲倚喜同僧。极浦霁秋雨，扁舟明夜灯。风沈人语远，潮涨月华升。万事空凝念，其如总未能。
江横一练平，山色四时青。水足柴犹富，人多爨不停。无弦犹自韵，有耳几曾听。槁矣齐檐柏，频看涕忽零。
历阳南望极，岸远石城危。去梦惊潮断，行吟见雁随。淮帆向风阔，楚木落秋迟。到日应闲卧，公心帝自知。
松间灯夕过，顾影在天涯。雪暝迷归鹤，春寒误早花。艰难知世味，贫病厌年华。故国风尘外，无心更问家。
废殿何年寺，门开不见僧。犬眠莎砌日，鸦啄菜池冰。湿藓侵碑字，空巢缀壁层。谁家古祠在，无主夜烧灯。
谷口两三家，平田一望赊。春深多遇雨，夜静独鸣蛙。云暗未通月，林香始辨花。谁惊孤枕晓，涛白捲江沙。
萍迹倚春风，春光苦未浓。人间连日事，尘外一宵钟。远雁书难寄，残碑字已封。幽人住城市，清梦两三重。
游魂如可见，况复雨霏霏。隔水栖无地，经春叫不归。影随芳树没，声入野花飞。那忍东风里，凄凉上客衣。
欲问江梅信，吟筇带晚霞。笑看今日树，开遍几年花。疏影生来瘦，寒枝折处斜。要教人寄远，何地是君家。
世事交情浅，伤心独倚栏。海云经雨重，秦树入秋残。潮落吴天远，风生梦泽寒。英雄千古地，回首是长安。
相思不可见，江路正迢迢。烟树同吟远，关河入望遥。昼长花影转，风定篆香销。遥忆君居处，钟声隔暮潮。
角送重城月，微风入夜凉。身轻长是寄，吟苦未应忘。坐久灯成烬，愁多鬓欲霜。百年还老去，谁可继馀芳。
寂寞空斋里，闲情起暮吟。路长沙鸟尽，人在翠微深。远树烟中没，寒花竹外寻。自嫌名与利，谁识此生心。
送君千里去，又见落花飞。水国今宵别，天涯隔岁归。岸多春树密，滩小夕阳微。后夜扁舟月，应逢宿鸟稀。
送君湖柳下，未别已关情。古塞去程远，寒江入梦清。野云低水树，山雨闭春城。到处逢知己，虚传隐姓名。
世路长安里，三年别钓矶。只因吟事僻，宁免识人非。性拙趋时少，家贫过客稀。春风归去日，同采故山薇。
灵云悟桃花，玄沙傍不肯。多少痴禅和，担雪去填井。今春花又开，此意谁能领。端的少人知，花落春风静。
夜久闻横笛，寥寥景更赊。天容垂极岸，月色冷平沙。静引乡心远，闲惊旅鬓华。哀音殊未已，可处落梅花。
不见二十载，重寻事更违。门临寒水闭，鸟向夕阳归。吟恐成华发，闲疑入翠微。登舟独南去，乘兴一何飞。
阳和资万木，独此异群花。映草惊残烧，临窗认晓霞。色虽因雨减，势不逐风斜。幸赖栽培力，繁枝斗日华。
鸟外自长往，人间过几年。狂吟轻岁月，高趣狎神仙。醉卧云蒸榻，渔归雪满船。想思未相识，终夜梦林泉。
祖担终难荷，岩栖尽可攀。爱闲嫌日短，遇兴不知还。谷啸风搏虎，窗明月启关。馀生无异念，赢得放疏顽。
风露透枝叶，团团翠满坡。但教秋思足，不必月明多。骚在谁招隐，山空自放歌。故家射科手，折取莫蹉跎。
泛宅江湖上，萧萧两鬓皤。祇知衣可典，不厌客来多。文富家安有，名高实若何。身前身后事，令我起悲歌。
门外春将半，岩花带雨开。信从天外至，人自日边来。虎啸风生谷，龙吟雾满腮。相逢眉盖眼，平地舞三台。
今岁西湖上，经行始此回。轻烟认花柳，细雨识楼台。春半已多日，官閒能自来。情知欠樽酒，倚杖且徘徊。
奥学穷千古，奇文擅两都。功名一杯酒，身世五车书。未奏扬雄赋，长怀仲举舆。溪塘岩下水，岂羡石为渠。
一别未十日，举头杨柳黄。蜂来知酒美，梅度觉船香。岸帻春容好，翻书昼景长。无人共谈麈，自酌引壶觞。
四海双兄弟，南来几别离。未成春草梦，先动白云思。涕泪三年隔，风尘数月期。生涯奔走里，卜筑定何时。
强学三冬足，高谈四座倾。书成唐北海，文似汉西京。筹幄尝裨画，星曹仅挂名。生刍才一束，聊寄泪纵横。
四十才生子，今年亦效官。国恩期共报，世路觉尤难。簿领犹应暇，诗书且细观。传家门户立，即此慰衰残。
秋尽暑犹剧，今朝凉意新。轻阴能障日，小雨不生尘。度壑时投策，看云一岸巾。邻僧问何往，茗果愧情亲。
离觞不解醉，愁多令酒醒。别怀亦云恶，况此兄弟情。春风酿寒雨，十日未肯晴。回头易千里，江南短长亭。
千载西州路，何人不此行。山横桃叶渡，江动石头城。天阙云端耸，秦淮雨后清。敢论风景异，举目笑平生。
筑城始议戍，寓兵复言攻。二年大江南，兵戈在目中。忧时亦千虑，惟子与我同。诣阙请长缨，终军本儿童。
春入疏弦调外声。雪云初霁带湖清。屏温香软绮窗深。山倚虚窗情淡淡，水流清浅韵泠泠。断魂醒处梦难凭。
几负高阳约，蹉跎此岁华。论心看翠竹，感事对黄花。寒日悽征雁，清霜急暮鸦。临风一樽酒，回首意无涯。
君家竹上露，点缀如明珰。垂枝乍惊重，映日复能光。聊可助清兴，安知为羡祥。应从草制暇，延咏对华觞。
世事真千变，年光又一新。举生皆是幻，熙我莫如春。啸傲盈樽酒，诗书满席尘。园林已芳意，悬榻待高人。
东皋雨新足，绿野对柴扉。晴日风景旷，暮春草木肥。好鸟依林响，疲牛望舍归。饷妇散田陌，桑间人语稀。
炎日来休骑，红尘喜放船。波平凉洗马，树净晚吟蝉。风至披襟后，云消倚拖前。潭心见华月，归意一留连。
病起思遐眺，兹楼寓一欢。烟芜连雨脚，秋稼入云端。惊鹭衔鱼起，饥鸦啄果残。凭谁图好景，画手世无宽。
明窗散群帙，于此穷曛朝。竹色晚逾翠，草芽寒不彫。志惭仲举大，节异渊明高。孔门有内乐，愿附斯人曹。
凉风洒疏雨，过我池上林。感此望岁怀，酌酒相与吟。残花犹动目，飞泉时惊心。徘徊将归驾，清醉方自今。
伊昔为君御，儒流赖主盟。执经容后进，倾盖若平生。坐见埋黄壤，空劳望赤城。友朋相与泣，反袂不胜情。
与物初无忤，台评反谓倾。麾符成漫仕，林壑寄平生。跪履嗟何晚，挥犀空复情。天台隔风浪，无地拜佳城。
事契因同荐，交情晚益亲。半生文会少，万里宦游频。别后书犹湿，归来迹遽陈。何能发潜德，空有泪沾巾。
名盛望尤备，枝披实亦繁。无由究贤业，犹幸立斯言。书在经逾显，人亡道更尊。九京如可作，与子共南辕。
所至多遗爱，丹丘最有声。奉常千载久，攀恋一城倾。已恨数离别，宁知隔死生。湖边旧门巷，一到一心惊。
衮衮群山尾，横窗更此岑。尘埃遮物外，风物宛山阴。作吏何妨隐，寻山不用深。居然一丘壑，便足快登临。
深坞人稀到，重门昼亦关。白云秋舍静，明月夜窗闲。径掩花开落，帘通燕往还。穷居聊自适，却忆谢东山。
来寻万古意，聊结此生缘。久视都无物，中间只见天。灵根何处觅，露液晓初鲜。白发今如此，扪松忆少年。
拂石支颐久，閒心寂似初。不知浑是水，宁觉我非鱼。欲数犹疑幻，相看若在虚。星星双鬓影，何事入方诸。
黄花浑似旧，白发忽惊新。争说参军帽，谁怜处士巾。折腰宁不辱，有酒未为贫。绝爱南山色，相看意转真。
莫歌乱我蛩，莫舞践我菊。歌不入此耳，舞适局汝足。蛩吟今古心，菊老贫贱屋。斟菊听我蛩，绝胜人间曲。
诗思花前发，春光眼底来。一区聊自适，三径为谁开。圣主方求旧，清时况急才。凤池波自暖，鸥鹭勿多猜。
问讯东篱菊，如今开未开。不应辜酒伴，宁是欠诗催。屈指秋将尽，关心日几回。霜风不相借，何意尚徘徊。
古寺规模壮，空山岁月深。春排千树绿，云堕一溪阴。地僻人稀到，官闲我得寻。归来诧清赏，未觉负初心。
世事邯郸枕，生涯老子书。能知澹中味，雅称竹间居。石径排云入，霜根带月锄。纷华不到眼，赢得玩清虚。
凄凄杨柳暮，时复一蝉声。沧海不可极，风帆难计程。微烟生晚浦，斜日上孤城。欲寄相思札，谁传万里情。
久雨送春晚，倦游怜客穷。不因人事谬，安得诗篇工。莺语唤昨梦，鸡声惊晓风。此时无好句，愁绝有谁同。
斯文不于政，体用方殊观。颇闻罢谋曹，渠肯先学官。而公独古意，首欲尊儒冠。果哉此道振，善俗良非难。
满目江山忆旧游。汀洲花草弄春柔。长亭舣住木兰舟。好梦易随流水去，芳心空逐晓云愁。行人莫上望京楼。
莫笑此斋小，曲肱聊度年。玉楼容十二，世界纳三千。亦可罗尊俎，何妨散简编。戏余留岁月，墙远不能前。
沙上寒鸥接翼飞。潮生潮落水东西。征船鸣橹趁潮归。望断碧云无锦字，谩题红叶有新诗。黄昏微雨倚阑时。
人心轻万仞，吾志在兼山。知止今真止，求閒复得閒。天应念衰病，人免笑痴顽。二老风流在，何妨日往还。
多病身先懒，閒居乐有馀。山林真可老，故事未应疏。性与禽鱼适，身便水竹居。非无轩冕志，吾亦爱吾庐。
仕至二千石，年馀七十秋。长生应有诀，勇退复何求。耆旧凋零尽，功名取次休。莫陪蒿里饯，东望陇云愁。
耆旧如公少，明时岂弃材。一麾聊出守，三径即归来。白璧人何在，黄粱梦已回。秋风正摇落，楚挽不胜哀。
游宦轻千里，閒愁度一秋。衰颜慵揽镜，病足怯登楼。事业因循废，功名取次休。人生聊复尔，一饱更何求。
一代风流尽，如公能几人。病来犹笔健，老去更诗新。握手言无间，伤心迹已陈。墨君时一玩，感慨泪沾巾。
举酒吟诗易，居贫作客难。一番思世事，半日倚阑干。霜重竹篱薄，风高石径寒。无言搔短发，望眼到长安。
遥夜不能寝，值兹节物清。大空瑩虚碧，仰观澄性情。素月若可把，浮云何故生。瑶琴且勿弄，谁怜希代声。
古人不可见，滔滔天下是。渊明舍之归，惜此三径毁。樽中幸有酒，饮事付自尔。我观饮酒诗，信矣质而绮。
落日春江上，无人倚杖时。私蛙鸣鼓吹，官柳舞腰支。猎远频翻臂，渔深数治丝。我犹无彼是，风岂有雄雌。
联骑松边路，天将晓色分。涧鸣泉溅石，山暗树栖云。诗梦迎风醒，钟声想寺闻。只嫌搅清思，乌鹊噪纷纷。
同上最高台，山头晚色开。风才驱雨去，月渐出云来。世事悲秋扇，吟情付酒杯。谁家砧杵动，寒计又相催。
破帽西风急，寒窗败叶飞。重阳今日是，三径几时归。檐上多黄菊，门前少白衣。吟情淡如水，一雁叫斜晖。
览镜颜如改，登楼足尚疲。惜于多病里，过了少年时。对月能忘酒，看花间有诗。独馀豪气在，频把剑尘吹。
古驿晚停鞍，西风客帽寒。山昏云气湿，秋老叶声乾。昔为作诗苦，今嗟行路难。铃音边报急，醉里亦眉攒。
危栏贪倚眺，薄暮不能休。直下疑无地，满前都是秋。晚山平入画，新月侧当楼。莫说兴亡事，吟人本白头。
白鸟苍烟外，黄鹂绿树间。雨晴初有路，云薄不藏山。村酒成孤酌，征鞍厌独攀。日长人自倦，更觉马蹄悭。
梦泊游丝画影移。水沈香宛紫烟微。玉笙才过画楼西。天上人间花事苦，镜中翠压四山低。又成春过据莺啼。
江城一登眺，寒色有无间。帆拂沙头树，僧归云外山。楼高西照急，叶尽北风閒。世事何时足，悠悠飞鸟还。
不到金精久，山空花自香。殿梁唐岁月，石鼓汉文章。洞杳多云气，崖高易夕阳。酌泉消世虑，吾亦正徜徉。
不见三百日，问君消息多。身閒诗有味，水净月无波。琴里怀孤竹，书中寄永和。遥怜一江隔，何计得相过。
秋江涓涓帆乱飞，秋山皎皎含斜晖。君趁江流去已远，立对青山不忍归。知君不惜南来信，只恐衡阳雁足稀。
我有爱山癖，苦无买山钱。平生天柱梦，今日地行仙。九锁何曾碍，三椽若有缘。鹅溪三百幅，唤起老龙眠。
柳映疏帘花映林。春光一半几销魂。新诗未了枕先温。燕子说将千万恨，海棠开到二三分。小窗银烛又黄昏。
草荒泥磴滑，老病厌扶持。雨逐云先后，路随山险夷。天寒禽自浴，屋漏榻频移。吟事愁无绪，梅花意亦悲。
别后全无梦，寄书安得频。谁怜独往意，天弃苦吟人。债长新年息，贫欺渐老身。入林知未密，犹与俗相亲。
山僧爱脩竹，种此出嚣尘。霜雪不知苦，岁时长自春。定回闲坐石，风过动吟身。傥欲求归止，清虚即道真。
猿鹤亦悲鸣，家山莫浪轻。千峰带秋色，一路独吟情。野水冲潮白，孤云趁月行。遥怜归梦断，七十二滩声。
中年为此别，悲动故交情。案上云林卷，山中风木声。梦回惊复喜，诗在死如生。几番西郊路，逢师独自行。
近觉吟无趣，权将俗累删。莺花老眼倦，风雨半春闲。野面便粗褐，柴扉掩暮山。片云寻处泊，飞度竹檐间。
嗜吟忘夜冻，立雪此同机。工苦精灵聚，毫端造化归。石床趺半结，荒径叶频飞。客至应相讶，无心听扣扉。
种梅营数椽，四壁但萧然。清带山林气，香来笔砚边。云深天向晚，人立鹤趋前。余亦岁寒者，相从恰暮年。
鸥鸟往来处，此翁甘隐沦。地因人物著，名入郡图新。夜月情怀淡，茅茨意态真。高风无识拔，老却采薇身。
天听本非耳，形容独费吟。岂伊穿凿力，能探杳冥心。混沌开中窍，空虚纳众音。下临千仞险，当暑骨毛森。
今日知何日，他乡忆故乡。黄花一杯酒，白发几重阳。日晚鸦争宿，天寒雁叫霜。客中无此醉，何以敌凄凉。
焚香拜元日，受岁客他州。白发难遮老，新年讳说愁。无人能访戴，有地足依刘。桃李争春事，梅花笑未休。
我本江湖客，来观雁荡奇。脚穿灵运履，口诵贯休诗。景物与心会，山灵莫我知。白云迷去路，临水坐多时。
吟边逢李白，谈笑亦风流。相对各青眼，安知有白头。两家穷活计，四海老交游。不负云山约，同登百尺楼。
江清天影动，楼近角声雄。杨柳枝枝月，芭蕉叶叶风。佳人难再得，良夜与谁同。别后知何处，吟诗句句工。
舣棹病三日，登楼举一觥。江山从古在，花草逐时生。南浦佳人别，西风送客行。锦鳞能自跃，献我一杯羹。
趺坐篷窗底，客身无事时。闲观曲江帖，因和许浑诗。舟楫聊乘兴，溪山若献奇。数峰英石美，天巧岂人为。
吾里不识面，他乡喜见君。数朝相款曲，杯酒接慇勤。清挹湘江水，笑开衡岳云。归心逐回雁，转首叹离群。
以时为出处，真有古人风。奉母易为孝，事君难尽忠。閒居非傲世，直气尚摩空。语及朝廷事，乾坤万感中。
仲蔚蓬蒿宅，终朝只闭关。无心与时竞，未老得身闲。绿绕巡除水，青横隔岸山。客来新酒熟，相对一酡颜。
腊尽无多日，吾生有几年。老于人事懒，贫觉世情偏。独枕江湖梦，闭门风雪天。三杯动诗兴，得句落梅边。
世路从他险，输君酒盏深。立谈双白璧，一诺百黄金。志大不少屈，诗工非苦吟。相随万里去，老鹤岂无心。
笑傲南台上，东风吹鬓丝。眼明花在处，春好雨晴时。楼阁多临水，溪山可赋诗。留连无尽意，故遣酒行迟。
东隐三年别，西风一纸书。逢人相问讯，念我独勤渠。游子司吾土，先人有弊庐。欲归归未得，妻子定何如。
扁舟到溪上，移杖即行吟。问麦雨多少，探梅春浅深。古屏今日景，脩竹旧时阴。畴昔同游者，遗踪何处寻。
秋风梧叶雨，衮衮送秋凉。一气四时转，几人双鬓苍。旧游如说梦，久客乍还乡。欲作安居计，生涯尚渺茫。
国以人为重，人惟德可招。九重方厉政，诸老尽归朝。盛事追三代，清风动百僚。切闻天上语，欢喜到渔樵。
心老寻春懒，年衰跨马难。便能相强去，未必有真欢。独酌三杯妙，高眠一枕安。好花如可折，觅取数枝看。
却扇清风起，楼头坐晚凉。青山连远水，绿树带斜阳。客路伤离别，人情果在亡。定应今夜梦，随月到潇湘。
一室可忘老，四窗宜读书。但教樽有酒，莫问食无鱼。客子家何在，明朝岁又除。思归徒自苦，安处即吾庐。
老病从人笑，儿童识我谁。穷愁无地著，心事有天知。鹊噪缘何喜，蛙鸣岂为私。如何得怀抱，长似醉眠时。
潇洒数椽屋，旋营花竹坡。心宽忘地窄，亭小得山多。共赏春晴好，其如客醉何。栖鸾将远举，宁久盼庭柯。
拄杖穿云去，一坡仍一坡。地高山不峻，花少竹还多。家近登临便，人贤气味和。能诗老姚合，朝夕共吟哦。
相识虽云晚，相知盖有年。同门好兄弟，华屋带林泉。笑傲一樽酒，登临九月天。客怀秋思豁，万象在吟边。
幽栖才一室，意足便为安。片石星霜老，八窗风月寒。已无蜗角累，自号鹿门看。清夜谁同语，横琴试一弹。
祇听留行语，难工送别诗。清才今少比，循吏古为师。水转朝京路，山迎近县时。种莲曾有社，应共逸人期。
自失鸥边约，应羞鹤上人。竹荒青翼短，书远墨题亲。世事方尝胆，时贤谩饮醇。国疑谁为嗣，公子急振振。
三凤齐飞日，相期到白头。一丘生处乐，万事死前休。风急啼乌夜，霜零断雁秋。怀人竟何极，缄泪寄西州。
愁盈镜里山，心叠琴中恨。露湿玉阑秋，香伴银屏冷。云归月正圆，雁到人无信。孤损凤皇钗，立尽梧桐影。
峰列洪都秀，名贤隐此间。乱烟横古木，啼鸟恋深山。我亦寻诗到，人谁访戴还。高吟今不见，流水自潺潺。
谁折仙禽足，经旬致枉终。雠宜天与报，恨使我难穷。风月犹疑惨，园林顿觉空。殷勤亲起冢，只在草堂东。
远惠鸡同雪，应图警卧云。如君鸣有信，似我素无文。映树迷蟾彩，临流杂鹭群。朝昏何所恨，不共隔篱闻。
不信先生语，刚来帝里游。清宵无好梦，白日有閒愁。世态既如此，壮心应已休。求归归未得，吟上水边楼。
主人有黄花，留客香满斝。日饮岂丝乎，市眠惭白也。依稀听雨床，愁绝系阶马。此会良独难，幽怀还重写。
晨入云随步，宵还月共舆。清传供佛饭，寒燎隔江渔。市响昏鸦乱，林穿列曜疏。殷勤顾景物，为尔老南徐。
山聚诗增思，洋宽墨有池。紫金化夕境，岚翠发朝曦。兜率当铜槛，蓬壶对蕙帷。平生会心趣，归计岂应迟。
去年何时君别妾，南园绿草飞蝴蝶。今岁何时妾忆君，西山白雪暗秦云。玉关此去三千里，欲寄音书那可闻。
离管回香辔，行舟动翠篙。夕魂惟是黯，春目旋成蒿。梦与杨花荡，书凭燕子高。望中人不见，湖上首重搔。
金策巡方罢，斋轩俯斗城。池閒鱼听法，台静鸟窥生。社影香蕖白，禅阴碧柰清。昆灰多妙辨，平日集朝缨。
读书老何为，更读聊遮眼。此意虽等閒，高情寄无限。错磨千古心，翻覆几忘饭。不知白云去，春静山中晚。
翛然林下隐，吾道异夫君。习忍如幽草，观身类片云。人情无意染，鹤唳有时闻。谢客诗怀寄，怜君此兴勤。
八月银河好，天高夜自明。楼台通迥意，风露得馀清。几为浮云乱，都宜小雨晴。离人强回首，耿耿邈无情。
人言春雨好，更好晚来晴。树色通帘翠，烟姿著物明。得泥初燕喜，避弋去鸿轻。谁见危栏外，斜阳尽眼平。
跻攀出上楹，叠势与云平。日暮苍烟合，秋来远水明。幽轩开极望，疏磬落馀清。便有飞腾意，俄嗟俗虑萦。
破卵应难至，闻韶定有仪。去同君子道，来协圣人期。苑竹多成实，宫梧几换枝。何时天阁上，巢可俯而窥。
脂辖行伤早，扬旌兴莫穷。水遥天色共，云细月波通。巧舌争啼晓，香牙尽入风。纵吟殊未已，初旭放晴红。
坠果春三径，蒸云晚一轩。廊腰回战蚁，山腹合啼猿。泉淡禽窥影，苔深屐印痕。自惭名利者，聊免世纷喧。
早是穷冬逼，那堪客思兼。事嗟流水远，年愧入春添。与雪幸同操，惊霜忽到髯。晚舟前浦泊，何处有青帘。
早擅云间誉，尝登月里名。十轮门袭庆，万石世传荣。待继开宾閤，聊为拥使旌。绩成今第一，归作汉公卿。
照不私毫发，波光上下浮。明馀到琴淡，清极入诗幽。忽认江湖昼，浑疑天地秋。閒云勿轻蔽，有客坐孤舟。
我为灵山好，登留到日曛。岩幽馀暑雪，钟冷入秋云。篇咏惟僧助，尘烦与俗分。明朝入东棹，因得识吾文。
已久论交契，何妨醉别筵。君宜归大用，我独倦高年。郡印今分治，科名昔共镌。离怀虽一水，言远似三川。
晓与诸孙别，依然颇动怀。去乘兰棹稳，行得綵衣偕。渔父遥连市，村扉半掩柴。夜来溪上宿，梦已在高斋。
富贵三朝老，公忠百辟师。跻民复仁寿，与国系安危。圣意加优注，荣途亦屡辞。人嗟五福内，独不享期颐。
徘徊帝城里，独咏有所思。故人昔别此，秋风今若兹。流水去不已，新雁来有期。寄声可相及，一见慰天涯。
荒山逢故辙，自上重冈立。君车不可望，君手何由执。旅思随日远，徂年背人急。舞剑中夜兴，应知忧感集。
吾衰不梦周，知我在春秋。斯道宜未坠，夫公能见求。相看头可白，感别岁空遒。念子期鸡黍，母怀汗漫游。
积阴向十日，不见江南山。何意浮云尽，依然庭户间。芳草晚已歇，瑶华初可攀。故人在远道，怅望凋朱颜。
雪带郊原阔，城横碧玉齐。夕阳寒似落，远树望如迷。旅雁情更急，栖乌饥乱啼。强歌非郢客，竟日恋危梯。
珍簟平铺水，珠帘半捲风。劳生高枕里，多事剧棋中。性僻非朝隐，民淳赖岁丰。翛然对松菊，但觉讼庭空。
巫峡行云外，春江落日边。隔年鸡黍具，万里孝廉船。远道比何若，相思长渺然。郢中轻白雪，逸响待君传。
江雨黄梅实，湖云起蛰龙。寒生夜床簟，声绝暮山钟。药裹添新粉，书编坼旧缝。虽知恨卑湿，凉夜尚吾容。
高楼望不极，野兴远相宜。宇宙一长啸，山川多所思。薄寒才胜酒，短景不禁棋。俯仰哀群动，辽辽见尔为。
我有幕中士，名高天下闻。方从玉堂召，欲就子虚文。相得已非早，送归宁易分。期君望此府，急自致青云。
万里羽毛弱，经时霰雪纷。江湖更何取，天地正同云。影困低如落，声悲远似闻。识时端北向，送目感离群。
高举慕求友，翩然辞谷中。那知改春序，又复到秋风。节物感归燕，异声嗟远鸿。归非今正好，霜露脱梧桐。
园林自有主，风雨苦无情。密叶枝枝绿，飞花片片轻。眼看春不住，醉任酒频倾。何处莺求友，时闻啭一声。
衡门入秋草，幽独得栖迟。车马来何屡，樵苏不自期。书成玄尚白，衣敝素为缁。予亦贫非病，君应信所为。
分手如昨日，清秋独异乡。长年悲落木，短发怯初凉。归燕自有适，幽兰谁为芳。裁书寄鸿雁，相与访沧浪。
溪流向人急，野色背人偏。轻浪仍堪鉴，虚舟不费牵。柳长勤拂面，鸥戏巧随船。幽兴终难尽，禽鱼莫间然。
菡萏千枝发，池塘五月秋。香繁初过雨，影密欲藏舟。鱼跃知琴乐，鸥飞为客留。江湖未成往，愧此意悠悠。
清秋望不极，凉月夜还新。河汉初无际，山川共绝尘。举杯光可挹，起舞影相亲。此兴何曾浅，风流忆古人。
南山半云雨，天气杂暄寒。野兴宜独往，春愁无定端。鸟声来静听，柳色入遥看。却谢芳樽酒，悠悠谁与欢。
一年再远别，尘世令人嗟。况复江湖永，空惊鬓发华。青山浮海上，远水即天涯。出处俱萍泛，悬知后会赊。
紫禁过从密，青云步武通。文章一朝盛，兄弟两家同。结绶轻萧育，忘年似孔融。相看各相喜，安得恨途穷。
相思恨不见，今子去长沙。幸有国百里，可怜天一涯。春风洞庭水，殊俗楚人家。回首伤卑湿，知君发易华。
别离常作恶，衰老异他时。望望风波苦，悠悠见女悲。江空人迹绝，天迥鸟飞迟。若复无双鲤，何由慰我思。
不见张公子，春游分寂寥。独行愁楚泽，何处榜吴桡。芳树皆宜笑，垂杨总细腰。一樽成强醉，四望欲魂销。
忘年一倾盖，适意两虚舟。老去翻相失，人生固若浮。萧条蒿里饯，零落竹林游。知与不知者，同时俱涕流。
雪霁流云尽，天虚片月升。气清群玉府，光彻满壶冰。过雁明可数，啼鸟寒不胜。山阴自此去，野兴岂难乘。
铜墨非君志，仙凫为我来。三年话倾盖，十日算衔杯。许与羞垂白，飞腾指上台。倚门方有待，未觉厌京埃。
秋霁登临好，危栏百尺梯。层城斜照里，双阙五云西。杂树黄映绿，生烟高复低。章台少年子，走马锦障泥。
尘埃十年梦，江海一身归。境与夙心会，事容前日非。连山横远势，定水湛明辉。别后相望处，云孤雁自飞。
庭梧不隐响，秋入意萧条。过雨喧天籁，高风会海潮。寒侵知洒近，气豁想云遥。岁晚看摇落，无衣耻敝貂。
蒹葭晚已变，天宇向来高。风露一潇洒，江湖久郁陶。鲈鱼越人脍，白露广陵涛。归兴凭三鸟，悲秋叹二毛。
凉风吹素月，深夜欲眠时。露自入秋白，漏从前日迟。河光如剑直，萤影似星移。多少流年感，闻蛩辄易悲。
慎言浑不畏，言出患常随。须信机枢发，难容驷马追。三缄事可见，两舌业当知。口是起羞本，愿君且再思。
岁除三十日，收得武昌书。一纸方远寄，数篇来起予。潇湘流水阔，巫峡暮云疏。不得相从去，春风正月初。
示灭师何速，空遗塔此中。僧闲四海锡，谁复九年风。鸟外千峰绕，人间一径通。寥寥朝与暮，唯有白云同。
词省非吾据，维应赖两公。自怜虽壮齿，多病祗衰翁。饮兴端难强，诗情久已穷。还家即高卧，客辙任西东。
难逢一笑乐，易遇千黄金。而况吾胸中，所得盖已深。百物正烂熳，二子方歌吟。一乐已自足，两乐交吾心。
客去即吟诗，吟诗即饮酒。时时进一杯，往往积成斗。贪忆洛阳花，忘却江头柳。借问别离客，得似寻常否。
水与秋月色，清无一点瑕。有情山共远，无限日初斜。鹭下沈寒苇，雁空遗暖沙。旋将堤畔木，学泛斗边槎。
斗分星孤陨，虞庭凤不还。金龙抛使节，玉笋误朝班。世德元明后，家声王谢閒。国功图未卒，归老负江山。
古寺寻清赏，梯云出薜萝。举头知日近，极目得天多。别嶂千屏列，长江一带过。常闻净居境，况此复如何。
飞锡来穷岫，驰声满上京。衣从麟德赐，诗入集仙评。虎老文弥炳，松孤格愈清。投人夜光宝，按剑但频惊。
夜露感庭鹤，秋风吹海槎。相思悲岁月，寂坐望云霞。终夕孤蟾魄，重阳近落花。君无鄙贫令，金蕊遍陶家。
别尔忽经岁，言归欣好音。神清率更瘦，学苦郑玄心。竹径依山远，沙溪过雨深。世科思汝父，即已御祥琴。
昔予出东城，初见垄上耕。忽忽自北至，岁月令人惊。虽云一草死，万物尚华荣。谁能当此时，叹息微阴生。
阴阴三四木，官舍悄无邻。何处黄鹂啭，来惊白发新。浪随殊俗过，可负旧山春。自笑亲香火，看经作钝人。
入谷修竹密，苍翠连前山。车马迹不到，鸡犬音亦闲。蔽日清影合，迎风碎声寒。渐近居士庐，溪水流潺潺。
猛虎正横行，孤猿发长啸。名高世人间，三枉鹤书诏。借笏趋朝参，天意独难料。咫尺首阳山，清光静相照。
东郊渐微绿，驱马欣独往。舟萦野渡时，水乐春山响。身闲爱物外，趣逸谐心赏。归路逐樵歌，落日寒山上。
湖水渐如带，扁舟渡亦艰。山空翠屏浅，荻老雪花残。立马寒烟际，登楼霭暮间。严闉促回辔，吏隐乐终悭。
忆昔厚栽培，怜双异众材。青青江外色，往往梦中来。未得甘棠比，宁随弱柳衰。春华摅劲质，冷淡为谁开。
临风皆独媚，同蒂忽相亲。擢秀材宜合，飘香势自钧。虽惭两岐瑞，已掩百花春。定是怜濡滞，殷勤悦主人。
洞庭秋薄暮，日脚返沧溟。云气天涯赤，峰峦水上青。归舟来隐隐，夕鸟去冥冥。鼓瑟音何在，空闻帝子灵。
晓起仍行迈，征途一梦新。雁低如有信，马急似无尘。青讶山长雨，黄疑柳自春。此身从衮衮，奔走岂由人。
种格得房精，权奇岂易名。耳批秋竹薄，蹄蹴水云轻。徒受双羁制，谁知千里程。未为良乐遇，春陌自长鸣。
万石风流盛，中秋气序清。门弧当日庆，寿盏此时盈。庭下芝兰茂，腰间印绶荣。况高颐养术，龟鹤得长生。
旧病花浮眼，衰容雪到眉。风尘怜客久，筋力恨归迟。所得真如梦，无厌固巳痴。不知缘尽处，犹有几多时。
万险初离峡，三程未到关。相欢才把酒，偷暇更寻山。古意登临外，人生笑语间。一茶游兴尽，箫鼓欲催还。
秀色四时好，探春来此亭。花初拥槛发，山晚与云青。得鲙严陵濑，评泉陆羽经。欢馀不尽醉，鼓角限重扃。
调元台极贵，颁宴帝恩馀。昔副名山录，今裁史观书。天心忧作者，国论属谁欤。寂寞怀铅客，容瞻相府车。
采药瀛洲去，扁舟竟不还。黄金成海外，故井独人间。乳滴岩花润，苔封石字斑。空令千载后，犹复望三山。
田事今云休，官输亦已足。刈禾既盈囷，采薪又盈屋。牛羊各蕃衍，御冬多旨蓄。何以介眉寿，瓮中酒新熟。
谁云月无私，那知月有情。我住月亦住，君行月亦行。致此一壶酒，都忘千岁名。胸中各有月，莫遣暗云生。
自掩斯人骨，西山秀色低。文章惊早悟，寿夭理难齐。绝壑沉寒玉，空江没断霓。儿孙今卖宅，感旧只酸嘶。
四月长汀郭，晴多暑气浓。欲眠难藉草，选荫必依松。绿水遥思濯，青云底处逢。西岩残照尽，挥扇待疏钟。
一径松阴合，重门院落深。客来听鹊喜，春过惜莺吟。风月时经槛，尘埃不到襟。黄庭看在手，白雪任盈簪。
酒味年来美，携觞约屡过。交情贫始见，诗思老仍多。许国心常赤，思家发任皤。诵君新得句，秀色揽山河。
谗人未投北，君子独相亲。岁月惊春晚，壶觞慰我贫。松声风外急，山色雨中新。一醉无归梦，宁论寂寞滨。
国士苟微禄，携家千里行。乡关寒食节，邮舍冷猿声。落日和云尽，离觞与泪倾。衔冤仍送别，何以慰浮生。
寒食金波泪，他乡此日心。草连天际色，泉断陇头音。先冢三年别，飞埃万里侵。只凭攲枕梦，时到谢山阴。
薄暮杳何适，高高登古亭。地无南国瘴，帘卷半空星。石瘦长人立，潭春皓雪停。短才吟不就，终欲付丹青。
鲜鲤江湖味，香醪日月春。抚循时有赠，饱暖遂忘贫。玉缕空投箸，金波漫入唇。交情今乃见，晚节共松筠。
十载音书绝，扁舟忽见过。有樽倾别酒，无妓唱离歌。海阔春光少，城空瘴雾多。羡君先度岭，猿叫隔云萝。
山路入云际，山深云更深。老龙方晦角，秀木不依林。溪溜冰生面，泉泓月赠心。何须长抱石，天下望成霖。
隐几得真乐，此轩深复深。众喧从过耳，一法不关心。雨止溪添涨，风行竹乱阴。谁云非对动，吾欲写瑶琴。
雪意乱江云，江梅渐放春。雁归人去后，愁与岁华新。荣路君方振，园居我岂贫。惟馀忧我念，相忆莫沾巾。
剑外东来日，城西却住年。高斋留寓宿，旅食正萧然。语惬闻投石，诗新看涌泉。清樽寄苦泪，一洒叶坟前。
久雨泥涂恶，春风草木花。相逢一笑乐，欲去百咨嗟。何日定行役，此时应到家。平居倾望意，汗漫正无涯。
春阴祇欲睡，世事固相寻。簿领粗官意，尘埃故国心。风吹花点点，雨压柳阴阴。几日城头步，乾坤共醉吟。
命彼仆夫驾，晨鸡初一声。朔风不可渡，南径却堪行。贫莫甚今日，瘦无如尔兄。故惭鱼得计，最爱雁能鸣。
燕拂低枝出，莺寻接叶藏。地平山影薄，溪急水声长。零露湿人鬓，飘风吹我裳。道边花更好，还亦似河阳。
匹马千山远，扁舟宇宙宽。岁华春已仲，时节食初寒。稍忆棋争胜，还须饮尽欢。使君如见问，行李已河干。
伯也别何遽，叔兮来未央。水流心去远，月静梦归长。细雨湿萱草，高风吹雁行。几时生事足，相看老耕桑。
远宦非予欲，浮生如此何。几时俱省定，终日念渐摩。流水嗟蓬转，青云喜雁过。寄书盈万字，不似泪痕多。
月魄才生夜，春风恰到时。异乡愁对酒，深院静论诗。道路嗟吾老，云霄恨汝迟。莫言明日别，徒益鬓边丝。
彼美荆岑玉，斯人实可俦。眉间见和气，皮里识阳秋。夫子常称德，蓬山素并游。一官虽不寿，抚己亦何羞。
云乱海天低，风吹马耳破。黄昏访主人，同向幽斋坐。谈资绿酒长，欢敌红裙座。倒载夜深归，雪花如掌大。
爽籁爱虫吟，凄音悲漏永。青灯无定焰，照此心情冷。风生蕙帐寒，月满松窗静。万虑归寂寥，都忘荣辱境。
落花宁是秽，啼鸟不为喧。野水从侵道，青山任塞门。吏身閒似隐，官舍静于村。开卷何曾读，风来只自翻。
庭下金铃菊，花开已十分。多情能惠我，对景独思君。秀色三秋好，清香一室闻。扁舟今夜雨，何处宿江云。
倾盖逢吾喜，开樽为子斟。笑谈天下事，忠义古人心。戢翼丹霄远，藏鳞赤壁深。弹冠行且起，朝列迟华簪。
不雨今已久，北风还起埃。声搴海岳动，寒挟雪霜来。落羽高千丈，脩筠折几枚。未应由虎啸，吾欲讼奔雷。
纷纷千里暗，雪下海边城。方与冬为瑞，如何晚即晴。竹枝微觉重，瓦口未能平。深夜庭前看，尤添月色清。
崎岖自牛径，潇洒得僧房。坏壁题名满，幽轩背日凉。涧花时委地，邻竹稍过墙。归路风犹紧，垂杨作意狂。
归去白云居，山行百里馀。腰藏三尺剑，腹载五车书。暮雨添云重，秋风落翠疏。此时别离兴，滴泪满襟裾。
目极天地旷，心凄原野荒。高梧脱叶瘦，冻雀抱枝僵。松柏凌寒在，雕鸿得意翔。平时岂相混，此日辨风霜。
穷骨支离甚，危肠感激多。人生易日月，世路苦风波。素志偿犹未，朱颜顾几何。不如都弃置，对酒且高歌。
有竹一顷馀，舍下笋穿壁。新茁才出墙，满岁如松碧。苍苍众色晚，归鸟尽敛翼。宇宙此生浮，仰惭林间翮。
意息机乃息，人忘鸥亦忘。逍遥方自得，邂逅岂相妨。静见水天阔，閒知春日长。浮沈无一累，谁更问行藏。
扫迹各安在，托身谁与为。安危应择主，去就尚知时。春暖语尤巧，海遥归较迟。画堂人有德，可放绣帘垂。
遽往偶相聚，下帘人事稀。感秋那听雨，闻杵屡催衣。得丧多士梦，行藏群雁飞。黄花期野老，须插满头归。
贰车登第日，秉轴盖棺时。未掩西陵土，先埋上相碑。白麻人已化，黄壤客空悲。岁晚林间趣，归侯想恨迟。
浮云前事定，壮志此生休。梦冷水中月，文高天上楼。冥冥谁造物，衮衮自封侯。南国一缄破，西风双泪流。
气候逢秋晏，蛩鸣入户闱。檐空看雀斗，天阔暮鸦归。风急飘庭叶，寒光著客衣。重阳故人境，应念赏心违。
瀑布宜终宵，幽鸟时一吟。浩然太虚际，始识本来心。情闲日自长，步远意亦深。更携九节杖，插遍萧萧林。
累日雨不止，风高如作寒。三分虽过二，忽忽便向阑。一身百忧集，况可计先欢。不见是无闷，念此聊自宽。
鸟语晚更好，山风秋转凉。心閒日自永，簟冷梦尤长。赤荐新舂稻，清添旧荫香。此身归有地，去路尚何妨。
静退陶彭泽，风流支道林。论欢虽暂阻，投分本来深。客舍汗如洗，僧轩云正阴。莫因俗眼碍，终负胜游心。
邂逅俱青眼，招携愧白头。穿林犹畏日，坐石忽惊秋。不作崎岖倦，几成汗漫游。临分怀杜老，月涌大江流。
迢迢山路永，漠漠晓风昏。雨歇鸠呼妇，年丰稻有孙。旅怀悲暮齿，野饭寄前村。只恐今宵梦，凭谁续断魂。
萧寺经行旧，骚人趣尚幽。从来不妄许，相见若为愁。税驾终何地，乘桴可共舟。感君诗有味，老去复谁求。
挑菜逢今日，藏云访近山。路纡知昼永，心远觉身閒。未信尘埃隔，犹疑梦寐间。佳城更何卜，便好辍孱颜。
曲槛小栏干，登临咫尺间。望随流水远，高共白云闲。亭柏僧归路，江枫客渡湾。觉来生羽翼，疑是梦中还。
家近黄金阙，筵供白玉船。两孙今应诏，一子日朝天。寿酒如鳞次，斑衣作阵圆。梦龄人试数，从此更千年。
忠义传三世，衣冠盛百年。功名富贵地，父子弟兄贤。被放长如往，生归岂偶然。至家还不起，无处问苍天。
雨露萧茅浃，乾坤燕雀微。草莱鞭懒蛰，廊庙集横飞。今者诚何补，吾其孰与归。夜来天直北，剑魄绕星辉。
四十谁云是，三年不制衣。贫知世路险，老觉道心微。已是致身晚，何妨知我□。欣逢风雅伴，岁晏未言归。
猎猎霜郊路，铭旌捲朔风。堂前萱尚北，门外水犹东。貌入丹青冷，恩留祭享丰。乡人仰闺范，方看子孙隆。
愿力坚如母，翛然亦坐忘。羞兰虚孝养，偕老误荣光。净域端何许，遗经只自香。它年盛追赠，犹得贲馀芳。
踵门寒日后，留语竟黄昏。能得几日别，遽为千古魂。根尘元自了，生死更何言。独有人间泪，随风落九原。
尘埃得古寺，突兀乱山中。叠径僧居僻，悬崖鸟道通。塞云常雨雪，山木自多风。万事浮生外，心花发暮钟。
晓色初明野，云容尚隐林。蒿莱三径拙，鸟雀一枝深。忧患他乡泪，淹留故国心。平生丘壑趣，衰谢愧同襟。
飘零南北道，祇为草堂留。佳句堪排闷，端居正复愁。何年寻旧壑，无路借前筹。拟访乘槎客，真仙不可求。
岑寂千山曲，萦纡一径微。楼台青嶂合，窗户乱云飞。野色侵僧衲，池光射客衣。偶来修吏隐，到此益忘机。
闻道秋成好，家家足釜钟。玉山禾已刈，石臼粟还舂。问俗宁同乐，行厨得屡供。使君楼百尺，未许对元龙。
本觉本来明，乘缘须体妙。壁立何匹俦，沤和生谈笑。万化了全机，千机全一照。波昏月岂亡，水清光自曜。
雨暗藤经屋，春深草到门。客来非问字，鹤老不乘轩。花气翻诗思，松声撼醉魂。呼儿换香鼎，趺坐竟黄昏。
能来不能款，竟欲与公言。促策望山去，未须违世喧。轻帆收落日，独鸟向前村。我亦动归思，一峰烟霭昏。
飞构起崔嵬，江晴宿雾开。风幡两州见，花供四天来。日月依峰转，鱼龙触石回。蓬壶在何处，更拟上层台。
尽日与琴语，经旬无客过。蝉移鹊争树，鱼散雨倾河。每悟酒如圣，不禁诗作魔。风声稍萧瑟，残热定无多。
危构参寥廓，星躔耿北窗。战馀尘没马，鱼散月澄江。迟暮怜孤客，宽閒乐此邦。坐中诗有待，端欲受谁降。
动地隋兵至，君王尚晏安。须知天下窄，不及井中宽。楼外锋交白，溪边血染丹。无情是残月，依旧照阑干。
每念心中事，频开掌内珠。欲凭天上雁，待寄水中鱼。此意终难写，斯言不可书。含毫竟寂寞，绕屋树扶疏。
大士安禅地，千松塔院春。门深松桧老，事古岁时新。人礼香灯夜，鸟啼花雨晨。祇应禅石上，去住亦通神。
客行寒食路，春晚上饶城。野寺鸟乌乐，山蹊荆棘生。人随乘雁集，地隔一牛鸣。俛首征途内，官曹何日清。
玉女何时见，兹峰独挺群。古容馀佛座，虚室但炉薰。林隐投壶电，山藏出岫云。自惭非屈宋，欲赋不成文。
干禄心无竞，谋生计已疏。老催吾学圃，贫减汝观书。细雨同移果，清霜共挽蔬。何时江海去，蓑笠伴舂锄。
波流非自性，绿竹盖其姿。坐得濯缨理，还思垂钓时。几人能乐水，此处可无诗。寄语尘埃客，勤来一洒之。
晚持安世橐，早挂隐居冠。子贵年方壮，家严色更难。古今成俯仰，歌哭异悲欢。泪滴新阡上，风吹不肯乾。
山中何所有，一味静难名。暗谷流泉响，疏林落叶声。夜深寒月白，霜重晓钟清。早出松间路，衣裘空翠凝。
白日消诸妄，青山对屡空。著书防恶客，学圃问邻翁。织贝流肌滑，仁频入颊红。丹砂落吾手，秋至任飘蓬。
别后定何似，此中难具陈。倦憎秋气湿，老怯晓烟辛。沸议今方尔，归期觉愈伸。须烦三绝手，时复饷清新。
强仕似幼学，细书仍短檠。月来吟处白，风及醉时清。坐久夜微湿，更深秋有声。不知愁底事，终夕自悲鸣。
相送复相别，不异云间月。无心去复来，有魄圆还缺。此别兴何如，西风秋月初。暮鸿千里至，能寄八行书。
尺水未到海，兹行多呜咽。病客未还家，回肠蕴千结。水有到海期，病客归何时。临岐一扬袂，落日寒风悲。
子昔送我日，出岫云无心。今我舍子行，穷猿瞑投林。勿歌行路难，勿效儿女泣。处处得逢渠，千江共一月。
物外不可必，相看一笑休。好山终入手，堕甑懒回头。知复何时见，聊为此日留。定难瞒道眼，得丧两浮沤。
白下门连寺，清游入梦中。骨惊谁齧指，世事谩书空。梵行芙蕖净，天寒昼火红。晓窗应破梦，卧听鸟呼风。
哀响震重闱，伤心薤露晞。玉颜遗宝镜，仙驭想霞衣。恨满风中树，恩深草上晖。空傅御史孝，泣血故乡归。
与君期岁寒，穷坚老当壮。相从茅茨下，不羡凌烟上。仲由志亦陋，伤哉生无养。岂知众所忧，箪瓢有佳况。
异时公子贵，珠履三千客。人生一饭饱，安用家万石。百年过隙尔，朝不及谋夕。吾驾当早回，覆车岂无迹。
一更山吐月，鉴影摇空澜。悬知今夕游，不减蓬瀛看。净雾扫馀瘴，清飙戒初寒。行乐不可迟，乃此桂未残。
曾作河阳客，春来花满城。晓风吹玉勒，残月落金觥。天末伤离索，京华忽会并。琵琶双凤翅，耳冷十年声。
问学探前圣，声名自妙年。何疑待价玉，却计买山钱。北极云垂地，西江水接天。扁舟如有约，吾亦赋归田。
邻并端如约，追随可判年。稻粱当富岁，鱼蟹不论钱。春到花开处，霜馀橘熟天。清尊长啸傲，沧海半桑田。
我欲寻三径，长歌归去来。未能似夫子，还是走尘埃。彩笔临流赋，清樽对菊开。披榛往来处，东望思悠哉。
好在横塘水，人今去几年。秋光空到地，霁色自连天。伐石围高岸，诛茅驾短椽。归欤此心在，何苦利名牵。
不独相君子，仍闻教子功。安舆四方外，色养百年中。陇亩唯先树，江湖独转蓬。凋零惊母党，涕泪落秋风。
万里江河隔，伤心九日来。蓬惊秋日后，菊换故园开。楚欲图周鼎，汤犹击夏台。东篱那一醉，尘爵耻虚罍。
季月何多雨，经旬不见山。云师工蔽塞，羲驭久间关。水已泽中满，寒应天际还。坏墙忧盗入，只益鬓毛斑。
君诗起予者，百遍为君开。世俗唯何甚，予心不可谐。独思南去楚，众欲北之回。何处可休影，期君归去来。
黄生牛医儿，襟量包万顷。称讥等梦事，缓带耳不领。公议如丹青，千载焕且炳。古人何必远，薄躬吾屡省。
堂堂一舒翁，道价融壑上。烟霞断尘缘，那复知苦相。会将超诸缘，夺我事理障。莫言霜满颐，矍铄一何壮。
公抱青田姿，俛啄家鸡群。徽之拄颊外，遐瞩西山云。昔我藻鉴士，拱木蔽孤坟。讵意王子敬，晚乃知羊欣。
幽云生檐楹，落日挂户牖。茂树发华颠，归鸟鸣高柳。春风可怜人，举兹为我寿。行乐当及时，浮名竟何有。
寻壑逐飞鸟，持觞送归鸿。不解世俗书，稽古何所蒙。久矣川效珍，矧兹山不童。应容陶隐居，佳眠听松风。
雁带秋声满，鸥将暝色归。打窗红叶乱，裁句碧云飞。好饮酒储尽，少眠茶梦稀。眷言方外侣，时送北山薇。
系马金沙树，衡茅俨暝途。沾襟问邻老，携手忆于菟。意逐前云远，情随归路迂。霜风吹晓角，梦听小单于。
躬耕良苦辛，十亩手自锄。我穷分定耳，矧复怜封胡。君今未三十，诗声殿黄初。后生要努力，勿及几杖扶。
甚盛帝王德，不言天地功。皇图光永泰，圣祚绍元丰。化被要荒外，民跻富寿中。如椽谁秉笔，炳炳诏无穷。
彊学初无敌，临民早有声。暮年犹补郡，馀事及谈兵。慷慨闻高谊，艰难见老成。盖棺今已矣，百世漫空名。
忽闻贼杀人，吞声眉已皱。不知杯中羹，甘肥自何有。汝身既怕死，物命亦爱寿。彼此莫相杀，且要无身后。
人生如春花，能得几时好。朝吹与暮洗，朱颜变枯槁。花落有时生，人老不复少。万事只令休，莫惹闲烦恼。
合嗔不须嗔，合喜不须喜。喜时风自吹，嗔时火自炽。风火非外来，皆从自心起。不见四禅天，三灾都不至。
人生不满百，常怀千岁忧。犹嫌金玉少，更为子孙求。白日晓还黑，绿杨春复秋。无过富与贵，不奈水东流。
相送无言泪满巾，溪头黄叶正纷纷。劝君更进一杯酒，西出阳关无故人。一口吸尽西江水，不知何地著离情。
材大古难用，功多忌更多。忠怀冲日月，谗口肆风波。此老今亡矣，苍生独奈何。应遗一时恨，千载不能磨。
渐觉凉风入，轩窗自亦幽。漫能持麈尾，终忆钓槎头。故我从添老，愁予不为秋。新醅知熟未，衰谢若为酬。
扶病来城郭，栖迟又几年。炎凉惊节变，荣悴与时迁。掉臂人趋市，骈头蚁慕膻。回观衰冷地，古灶不生烟。
不作头钱直，徒看万卷书。秋萤羞赫日，潢潦异归墟。绝意高门地，真乘下泽车。终年日高卧，岂问夜何如。
永日钩帘坐，乘流颇自怡。手邀飞絮住，目送远花移。官牒吾何有，邮签汝漫知。关心淹速事，无复少年时。
自夺幽人去，江山胜气无。秖今埋宿草，谁复奠生刍。满世儒冠宠，他年史笔诛。未应丘壑底，遗恨失金朱。
滔滔千里浪，秖解送人忙。看即成衰鬓，能堪几断肠。系船冰树动，炊黍水云香。惊怪陶彭泽，功名晚更忘。
有子皆通籍，迎扶出万山。色难三釜外，眉寿百年间。帝渥书泥紫，儿嬉服綵班。空成潘岳赋，无复板舆还。
自忝知心旧，常如识面初。情亲终近古，识远胜知书。水宿同烟艇，山行傍笋舆。眼中无此老，洒涕独沾裾。
夜雨涨新碧，晓舟摇古堤。帆从金水落，家在日梁西。万竹绕茅屋，千峰隔钓溪。探囊能起死，门外想成蹊。
木落群乌起，孤眠枕未安。客愁金橐尽，酒病玉壶乾。雁过风传响，鸡鸣雨送寒。平生万感集，咄咄出毫端。
枥马志万里，棘鸾才一飞。荐书闻帝里，綵服过庭闱。野渡生春草，林花弄晚晖。君家芸阁老，应问我何归。
词高云蔼蔼，笔扫阵堂堂。妙绝江南社，清新乐府章。穷通元自乐，身世两相忘。不下千寻海，焉能得夜光。
乱后煎百虑，老去无一欣。故人尺书至，好语中夜闻。坐久百虫绝，开帘月纷纷。长歌又一醉，酒醒击空尊。
屏拥山入坐，珠跳水溅裾。香销尘漠漠，日近竹疏疏。身逢百罹后，春残一梦馀。故林千嶂外，孤抱几时摅。
云表朝飞屐，松蹊晚驻鞍。破扉联白板，槁项系黄冠。径雨喧风箨，汀沙立露翰。小窗床坐好，对此百忧宽。
异县久为客，穷途饱所更。对床云伴宿，曳杖月同行。到处身如寄，看山眼暂明。平生饮中趣，酒贱且频倾。
雪屋清如洗，云崖翠作堆。破扉风自掩，败壁雨先颓。野色初还柳，林香尚有梅。沧江千万顷，一鸟镜中回。
龙扰已可屠，瓠坚今可攻。不辞千金费，莫计五石容。藏器古有待，用大难为工。平生不龟手，伫此一战封。
一干中柴立，交柯拥四垂。定知三世种，已长五孙枝。端是神明力，非关雨露私。踌躇三匝绕，为赋角弓诗。
露盖青相倚，云屏翠作围。石泉鸣牛枕，径藓上春衣。井遂登晨汲，庖烟起夕霏。浮生眠食耳，终不羡轻肥。
本自骖鸾驾，何因下爵罗。未冲霄汉去，且傍水云过。收拾为闲伴，提携作好歌。莫怀轩冕意，风月共婆娑。
思如涌泉出，句似琢冰清。刻烛翻千偈，撞钟助一鸣。磨天无刃迹，掷地有金声。好是衔杯处，云烟落纸生。
平生千里目，遥寓紫翠间。见此纸上语，照我胸中山。泛泛水俱远，悠悠云共闲。渔翁收晚钓，一棹醉中还。
山有生前约，花留病后开。得闲如我少，扶步与谁来。闭户深防客，哦诗稳送杯。夕阳如有意，催月与徘徊。
可怪子刘子，全家肯见存。长分夜雨榻，复共草堂樽。磊落吾何取，笑言君益温。它时此心在，结草报深恩。
残漏催灯暗，风梧带雨鸣。细听惊梦点，浑作断肠声。乍冷秋应近，无眠句又成。愁多推不去，头白更忧兵。
不作黄花梦，空悲紫塞秋。泪悬江上点，心结雨边愁。久客犹千里，残年念一邱。倚栏多少恨，暝色满江楼。
春事无多日，江村有数家。等闲飞燕子，容易落梨花。草色过薄雨，柳阴暝淡霞。诗成不归去，暝立看栖鸦。
白发谁怜我，黄花最忆渠。酒杯今日把，筋力去年殊。身远秋如梦，谋疏老更愚。客愁浇不下，强欲醉茱萸。
日日湖边路，频来我不嗔。故山无百里，客舍遂三春。红落含桃过，青垂小杏新。光阴花委地，飘泊燕依人。
睡熟不知雨，梦残无限凉。莺飞时到眼，鹭起不成行。瓜熟分苍玉，莲香擘翠房。扫门还待月，近水更移床。
老病时携客，斜阳更上楼。山寒犹有雪，湖晚最宜鸥。诗可书幽事，儿能伴薄游。人生每如此，吾意复何忧。
分作经年别，还成一笑同。看君须点漆，羞我鬓吹蓬。共醉宁非梦，缘诗各坐穷。相逢又惊散，往往似征鸿。
海内同为客，西湖共送春。定交前日意，识面此时新。一笑欣良会，馀生得善邻。风流美无度，往往似前人。
短策何由去，长须唤不来。诗今如此少，门欲为谁开。净几尘飞尽，寒窗雪自堆。无人伴牢落，灯火送残杯。
三径频招客，羁怀可自宽。湖分一水近，窗纳数峰寒。好句贫犹得，衰颜醉亦丹。官闲乐如许，何地更求安。
赫奕宗枝秀，棱层玉树新。相逢又残岁，话酒几青春。病不妨诗否，家应入望频。少宽归去日，去别易愁人。
落日下平芜，回照东湖尾。牛从何处归，相随渡湖水。幽人倚栏意，得月犹未已。白鹭知何为，欲下还复起。
平原齐吐麦，幽谷未迁莺。王者虽无战，元戎盍治兵。山川羁客恨，桃李故园情。何处花先发，篮舆取次行。
乍入江南境，登临慰所怀。山林自平远，水石巧萦回。风暖鸟声媚，日斜云影开。故人千里别，欲寄一枝梅。
暮雨带风急，春云乱眼低。凄凉倚虚閤，湍激瞰回溪。烟远桃花浪，山寒锦障泥。江乡何处是，天阔望中迷。
秋月照我心，清光奈愁何。回薄万古恨，月愁应更多。独饮不成醉，溯月空长歌。安得一丸药，高奔伴姮娥。
岁杪旅怀恶，驱车残照中。暮云千里碧，落日半轮红。掠水起行雁，隔林闻远钟。休鞍僧舍闲，皓月又生东。
绝岭横鸟道，江湖从此分。沈吟洞庭野，怅望具区云。去住本非我，别离空念群。子归啼苦竹，肠断不堪闻。
地枕江湖阔，秋来多郁蒸。山城少见日，雾雨长冥冥。今夕定何夕，月华风露清。于此兴不浅，栏干聊复凭。
濯足洞庭波，秋高翠增岳。美人渺何在，使我怀抱恶。悠悠江湖深，坐阻关山邈。采兰亦寄之，终朝不盈握。
嫦娥长不老，宫殿复新秋。丹桂欲飘子，素蟾相对愁。林寒枝绕鹊，江迥水明楼。逐客几弦望，又看成玉钩。
岁暮碧山中，清霜日自浓。隐床吟蟋蟀，拂槛老芙蓉。风月成三友，家山梦九龙。道人知睡美，将晓小鸣钟。
飘泊向江城，山居境过清。霜深犹竹色，风劲更松声。且尽杯中物，何须身后名。拥炉孤笑处，寒夜又三更。
深炷一炉香，孤吟夜正长。山虚风落木，云破月窥房。老骥志千里，越禽思故乡。羁栖两寂寞，坐叹鬓毛霜。
久客殊念家，归途渺江汉。是身如浮云，罹此无穷患。今夕定何夕，一酌千忧散。从兹日曛酣，此意君莫间。
风雨走长道，云山忆故庐。知还惭倦鸟，真乐羡游鱼。野烧痕将没，新秧陇已锄。桂林在何许，息马见春馀。
夜雨妨清梦，疏檐落细声。幽怀无客语，偶坐有琴横。水阔柴荆迥，风高雁鹜惊。感时思报主，材薄愧平生。
月窗明素练，风榻净飞沙。饮极樽无绿，更长烛自花。感时忧未散，得句喜能誇。莫寄思归语，妆寒损鬓鸦。
雪残春信近，山迥客愁新。兴极樽无酒，诗成笔有神。玩心云物变，惊梦雨声频。坐对华严海，忘言意自亲。
秋来长是病，不易到中秋。欲赏今宵月，须登昨夜楼。露浓梧影淡，风细桂香浮。莫做寻常看，嫦娥亦解愁。
积叶冷翻阶，痴云暗海涯。楼高劳望眼，天暝隔吟怀。宛转愁难遣，团圆事未谐。四檐飞急雨，寂寂坐空齐。
吏散无人迹，风回扫积氛。虚凉檐际得，远响静中闻。树色深留暝，炉烟细袅云。此间应有句，端合与君分。
盛欲与子谈，乃复为此别。匆匆得馀欢，把酒到耳热。人生不如意，肝胆有楚越。何知若人胸，中有积立铁。
久罢摄生术，虚藏种树书。病多诗辄废，秋到客仍疏。约带何辞缓，穿靴不暇徐。犹胜策高足，辛苦曳长裾。
诸老今无恙，秋来数寄声。尚能无事饮，犹胜不平鸣。行李虚长铗，生涯共短檠。江湖日在眼，恐负白鸥盟。
空山鹤夜鸣，海风令人惊。对月且愁思，看书终眼明。斗酒不为薄，客帆那计程。犹怜他夜雨，曾作打窗声。
细雨不成雪，北风来解纷。冥冥小江树，漠漠暮空云。谁惜江东弟，令修地下文。西齐千万里，遗恨不堪闻。
我食已并日，子来能隔年。溪山出城路，风雪探梅天。纳息初闻妙，翻经旧有缘。相陪得清坐，不敢叹无毡。
主辱臣当死，时危命亦轻。谋吞豫让炭，肯结仲由缨。洒血瞻行殿，伤心望虏营。尚留仪卫否，早晚复神京。
中原是何处，敢道几时回。一夏无书读，经时畏贼来。老松犹偃蹇，病鹤久摧颓。莫怪论兵少，吾今心已灰。
忍穷吾有味，雕句汝无功。客舍嚣尘里，春随浩荡中。初无买山费，真与住庵同。更想颜氏宅，箪瓢亦屡空。
我乏济胜具，子怀经世才。寒窗得一笑，陋巷绝纤埃。白酒难充醉，黄花只强开。更怜无事日，时有好诗来。
未愈俱生疾，空怀宿昔忧。时因发孤兴，尚足慰穷愁。月落初无念，花开不自由。如何雁南向，不共水东流。
纵犬使杀鼠，鼠窘生百畏。其饥使之出，此亦有何罪。犬鼠俱可杀，莫计有无功。苟以无功死，还与杀犬同。
客况多堪笑，归舟静拥衾。转喉常触讳，对面却论心。外物家无有，园居念本深。妻孥安短褐，终不羡多金。
兵馀门巷静，亲故白头新。常与贫为侣，祇将愁送春。焚车绝此事，推宅望何人。便得长安信，相看眉一伸。
九月乱山中，崎岖处处同。溪流因雨涨，木叶着霜红。人迹千岩绝，松声万壑空。寻幽自可问，不复欢途穷。
长者一床室，先生五柳门。度人聊示病，观物欲忘言。小圃池台足，薰风草树繁。杖藜随处处，归鸟报黄昏。
羁怀厌朝市，逸兴薄江山。放杖嚣埃外，传觞紫翠间。碧云犹未合，飞鸟已知还。不见高车过，重城欲上关。
忽忽岁华暮，悠悠心事违。此行元自懒，前计颇知非。公有酒堪隐，我无田可归。月明枝未稳，谁念鹊孤飞。
性静交游少，身闲日月长。忘言千句偈，宴坐一炉香。世有流离苦，人趋声利场。此间亦何事，高卧傲羲皇。
朝廷策数马，寇盗谷量牛。世乱思奇画，身闲喜胜流。鹓鸾霄汉侣，凫雁稻粱谋。得趣皆为达，那能陆荡舟。
山林怀独往，图史纵旁搜。此士俗间忌，吾侪句里求。大篇终寡和，小酌漫相酬。脚踏溪流乱，端能醒客愁。
野屋与僧邻，萧然隔市尘。好山晴入户，幽鸟晚依人。雨歇竹光润，风生荷气新。故人同此趣，来往日相亲。
只把山为界，红尘自此分。竹窗吟听雪，苔石坐看云。意静诗先到，心清道自闻。深惭王许辈，猿鹤旧同群。
避地绕天涯，艰难两鬓华。逢人唯问贼，有梦只还家。几处看枫叶，今朝见菊花。客衣寒更薄，日暮在平沙。
移家入空谷，十口堕荆榛。猛虎欲当路，怪禽如唤人。死生吾有命，幽独自伤神。泉石非无意，终身愧隐沦。
夜色千山白，扁舟独进迟。乡心共帆急，世路与波随。性野禽鱼习，官寒故旧知。江梅如爱客，早放岁寒枝。
至辱莫若乞，至乐在无求。苟得无求旨，虽乞吾何羞。道人白云居，心与白云俦。明朝出山去，迫夏归来不。
宴坐自观我，中深抱天机。从知月胜火，胥失兔与蹄。大虚同一如，浮云渺何依。悠然渊明心，千载与我期。
笑我布衾故，分君楮幅温。尚嫌肱当枕，端称席为门。败箧薪钱尽，幽窗雪意昏。寤惊双脚暖，犹恐锦鲸存。
荆枭昔见恶，去楚将巢吴。妖音不知革，吴岂荆人殊。枭能戒颊舌，勿复轻鸣呼。虽荆亦容尔，何必他邦居。
五个门前柳，千年身后名。挂冠真避俗，自祭颇忘情。且进杯中物，何劳弦上声。诗篇经李杜，犹得擅精清。
燕落雨知节，鸠鸣天欲晴。行云飞断碧，斜日漏微明。笋上竹三径，苗肥田一成。野人知得饱，索酒坐班荆。
出郭雨初霁，到山云欲无。老松看偃蹇，幽径上崎岖。佛屋藏岩曲，天花舞坐隅。向来愁绝意，此地一醒苏。
檐外川原迥，烟中草树微。山城暮吹角，客子泪沾衣。岁月经身老，行藏与愿违。归禽带落日，渺渺背人飞。
至人隐洞天，苍苔满涧石。长啸响空岩，咫尺云雾隔。白鹤未归来，何以慰晨夕。流泉自涓涓，秋宵山月白。
蜡屐穿云去，山深喜路通。人家烟色里，古寺水声中。金溅星犹在，丹成灶已空。吹箫人不见，台下想仙风。
南渡已三纪，衣冠今几存。伤心失遗老，回首慨中原。去国权臣力，全躯圣主恩。致君尧舜术，妙意托空言。
今夜中秋月，还应满故溪。遥知千里共，深羡一枝栖。岁月飘如梦，年时醉似泥。可怜佳节里，兄弟各东西。
流落杜陵老，平生一饭忠。大贤宜有后，异代果生公。文艳神藜烛，霜蹄御史骢。九原呼不起，萧瑟柏台空。
雅抱渊明尚，处喧思避喧。门虽有车马，趣不异丘园。仁者本来静，时然应亦言。端能重吾幕，无复扰为烦。
我始来夔子，公先在计台。江山同吊古，文字共衔杯。马运言尤力，天高听未回。怀人梦不见，西望肺肝摧。
我欲志诸墓，有言何敢私。如宾最相敬，无妒似知诗。孝合从姑葬，贤宜举郡悲。明朝是重九，忍看菊花枝。
鼻观拜嘉况，名香如前闻。尘容方一洗，藻思期三薰。久坐欣有得，飘飘欲陵云。都良与迷迭，芳馨此其分。
远意閟千云，亭幽不受尘。来为池上客，本是社中人。影密龟鱼荫，花开鸥鹭驯。买山如遂志，应许卜比邻。
添竹乘春力，期君共岁寒。青青怀特操，碌碌愧粗官。尚有哦诗日，尤胜借宅看。他时谁检校，何处报平安。
憩策新亭上，波光入坐来。鱼游能自乐，鸥狎肯相陪。风快尘襟豁，云深俗驾回。寻盟须日涉，未怕落霞催。
儿童拥道边，父老拜车下。使君为我至，欢喜不胜写。寿公生朝重，满酌白玉斝。明年更好在，玺诏来金马。
少日牛力在，中年玉节新。平生无惮吏，老去只忧民。西溯身犹健，东归迹已陈。丹丘方在梦，乔木想轮囷。
郊园卉木丽，林塘烟水清。闲栖众累远，览物共关情。憩树鸟啼幽，缘原草舒荣。悟悦心自遣，谁云非达生。
景暄林气深，雨罢寒塘渌。置酒此佳辰，寻幽慕前躅。芳树丽烟华，紫绵散清馥。当由怀别恨，寂寞向空谷。
忽忽秋逾半，清辉万里同。遥知竹林夜，共赏碧云空。寂寞盈尊酒，凄凉满院风。寒塘空自绿，不似小园东。
春融百卉茂，素荣敷绿枝。淑郁丽芳远，悠飏风日迟。南国富嘉树，骚人留恨词。空斋对日夕，愁绝鬓成丝。
扁舟转空阔，烟水浩将平。月色中流满，秋声两岸生。杯深同醉极，啸罢独魂惊。归去空山黑，西南河汉倾。
十日一洗沐，诸生各归休。虚斋息群响，兀坐心悠悠。雨久苔径荒，林深鸟啼幽。阶前树萱草，与子俱忘忧。
秋兰递初馥，芳意满冲襟。想子空斋里，凄凉楚客心。夕风生远思，晨露洒中林。颇忆孤根在，幽期得重寻。
空山看雨罢，微步喜新凉。月出澄馀景，川明发素光。星河方耿耿，云树转苍苍。晤语逢清夜，兹怀殊未央。
世味今如许，吾生本自闲。心期虽好在，欲习未全乾。错莫尘编暗，栖迟壮节阑。不因勋业晚，清镜亦频看。
北渚无新梦，南山有旧台。端能成独往，未肯遽空回。磴滑新经雪，林深不见梅。急须乘霁色，何必散银杯。
今年缘底事，浪走太无端。直以心期远，非贪眼界宽。云山于此尽，风袂不胜寒。孤鸟知人意，茫茫去不还。
绝顶来还晚，寒窗睡达明。连床眇归思，三宿怅馀情。云合山无路，风回雪有声。岳祇珍重意，只此是将迎。
旷宇元无际，孤标自不群。物情良有寄，谗口讵堪闻。未许时明政，犹堪史阙文。衣冠忽长夜，馀子谩纷纷。
此日登高处，千岩锦树稠。无人嘲落帽，有客赋悲秋。忽忽尘中老，匆匆物外游。江湖空极目，不尽古今愁。
木老参天直，江清白日闲。先生元不死，遗庙亦空山。文采云仍似，风流正始间。平生子严子，高处得追攀。
陆行忌豺虎，水去怯风波。世路险犹尔，客中愁更多。吾生真漫与，天道合如何。千古兴亡意，临风一放歌。
俗尘元迥隔，景物自天成。山近四围碧，泉鸣永夜清。月华侵户冷，秋气与云横。晓起寻归路，题诗寄此情。
岁月多歧路，生涯几短亭。归来故人眼，相对旧时青。诗带烟霞寄，园知杖屦经。预愁逃社去，湖外渺沧溟。
忆昔忘年旧，惟公不我遗。分携频问讯，握手屡哦诗。尘世千年梦，仙家一局棋。得閒闻健好，振古只如兹。
地秘三茅胜，班高玉笋明。昔年同日喜，共拜一阳生。造化何劳补，弥文意自成。梅花开句眼，争得不关情。
近有河鱼疾，曾烦旧雨来。又成三日别，未觉百怀开。气合嗟同病，情亲忆把杯。西湖荷盖底，谁遣画船回。
止酒身多病，添书日正长。睡魔推不去，茗碗熟难忘。鹊过飞樵堕，蜂喧落粉香。静中观物理，此乐未渠央。
言将远行迈，来宿故人家。爱尔时相顾，回舟日欲斜。论心付杯酒，别路正梅花。不待江湖去，今朝鬓已华。
短棹春江里，桃花流水生。天高装镜净，岸远笔山横。落日无穷意，丹霞逐旋明。何时遂归志，一叶任纵横。
风洗朔云静，愁蠲泪眼晴。夜阑灰亦冷，目眩室生明。客子远乡巷，天公偏世情。布衾寒泼水，坠叶也心惊。
小雨春风里，澄江满涨痕。沙平波渺渺，山远雾昏昏。短棹烟尘细，浮云天地根。将迎倦无已，羞目旧杯尊。
久识死为灭，正缘情未忘。宿因吾已断，恶债尔先偿。临老翻如衍，平生错笑商。莫风吹雨至，老泪并淋浪。
余发已种种，子来真枉生。深勤两凫集，何止一牛鸣。晚径泥犹滑，春江岸欲平。论诗方有味，为我老弥明。
昔别柳未花，浓绿今映门。日月不吾淹，盗骥更惊奔。佳人渺天末，有志谁与言。床头觅尘编，遮此老眼昏。
俗物败人意，子来真醒心。陆沉何用叹，白堕不妨深。老去惭连璧，情亲记断金。归途更清绝，天迥月低林。
二年五经过，子亦倦行役。踵门觅一廛，正尔不能得。穷愁侵两鬓，无酒洒胸臆。见溺不解援，我空三叹息。
挽袂小徘徊，秋风菊正开。方惊鸥可狎，忽与雁同回。老干元如腊，衰怀久已灰。丹砂未得诀，伫子寄方来。
别甑炊香饭，吾方望子来。难从瘦筇觅，试著小诗催。老语元谁听，幽怀始此开。虚庭伫明月，相与少徘徊。
北斗阑干外，浮云拄杖中。天高千障立，月静一江空。宇宙横挥麈，乾坤落转蓬。浩歌聊举酒，无泪哭英雄。
千林秋叶深，此际有行人。握手恨无语，出门愁始新。殷勤一枝柳，聚散百年身。眺远情何极，兹来迹已陈。
山行已凄迷，而况步脩岭。飞仙不可见，谁复抚我顶。怀人云峤长，倦憩石磴冷。樵斧忽丁丁，弥觉清昼永。
庭无聚讼喧，门有佳客至。登高一以眺，天末雁横字。公心本无著，佳处偶会意。意会旋已忘，陶然不妨醉。
同途欣得友，欲别惜分襟。去路无多远，离觞不厌深。游鳞寻旧壑，倦翼带归音。有底凄凉甚，风霜搅客心。
小立烟波上，江湖兴未忘。败梧风舞叶，寒菊露滋香。目逐去云断，愁随流水长。莼鲈秋正好，飞棹访沧浪。
名山城北峙，突兀到清虚。刹踞飞云上，僧从绝顶居。江涛声断续，松柏势扶疏。晤对忘人世，登临意自如。
落日放扁舟，潇湘生暮愁。故人疑不见，离思渺难收。鼓瑟空遗恨，吹箫忆旧游。刘郎今老矣，霜鬓不禁秋。
雠书虽不愿，治粟亦何为。夜月同游处，春潮独往时。无心资造化，任运有成亏。护冷加餐食，幽居且自怡。
官闲读书馀，倚杖看绿阴。黄鸟时飞来，临风流好音。我亦为之喜，夷犹情味深。世间事乃尔，回首生夕曛。
轻风度林杪，乱山啼子规。流水去无迹，茅檐雨霏微。乍暖复薄寒，时时整巾衣。炊烟晚色起，呼童掩柴扉。
林下寂无事，坐对春风晚。杜鹃啼一声，花落水流远。琴书送日月，胡能计行遁。自是得栖迟，奚敢事偃蹇。
春风起春雪，山路寒阴阴。梅花岂不开，立行寻我吟。同来者谁欤，林泉洁烦襟。摩挲僧窗题，悠悠故人心。
细雨收微暖，轻云起薄阴。舟横莲叶浅，人度柳花深。佛屋多支径，旂亭亦远林。一春思放浪，尽日喜登临。
晚来台上坐，犹自说春归。可惜园林里，都无花片飞。榜人劳载酒，鸥鸟定忘机。笑摘青梅子，停杯看雨肥。
夜静时闻雨，山深远听更。疏林声转永，孤戍景何清。方册舒还卷，残缸暗复明。脱巾搔首坐，曳履欠身行。
开岁晴非少，经旬雨是多。涧寒人迹断，山暖鸟声和。试手应如画，回身易掷梭。无聊宜已矣，有兴竟云何。
雨竹翻山翠，风荷漾水香。我行三步远，人饮一杯长。不以扶头去，其如扫迹藏。柳花才露白，梅子又传黄。
相逢暗香底，又见一年梅。枝既尔许瘦，花犹如此开。桥横红叶径，山晚白云堆。冻雨时吹洒，人閒寒事催。
野寺馀诗石，谁移榜县斋。閒来得寻句，小立为兴怀。人俗真难疗，言高不可埋。窗前有疏竹，大嚼对吾侪。
顾影自婆娑，食贫如我何。不嫌知己少，常畏识人多。过涧耿独立，看山行自歌。衡茅湿馀雪，风叶乱烟波。
送客中州外，乘流只自看。日斜孤棹晚，月上一溪寒。离合原非易，行藏似不难。归来理幽伴，莫负酒杯宽。
我欲春山去，呼儿取杖藜。弄晴方见日，吹雨又生泥。怅望还归舍，怀思未隔溪。会当舒此兴，花草步芳蹊。
山行仍野次，零落数家村。积雨浮秧把，随风护笋根。去来应自喜，将送与谁论。寝饭朝昏处，翛然付五言。
老梦困其独，微吟惬所同。閒中徒著句，高处尽归翁。一代文章志，诸方风俗通。息交惟士贱，尚友则师隆。
绝叹交游落，何论比与周。座开今日酒，门款昔年秋。濯锦江头杜，玄都观里刘。相望风雅在，天地一虚舟。
渌净偏浮月，清虚正得秋。半酣元有兴，投老却无愁。露气远犹见，烟光冷不收。孤城对萧寺，新雁便沧洲。
雨足风尤润，岚深日未开。一山凉有树，四壁净无埃。鸡唱远仍密，鸟飞低复回。宁忧身已老，尚喜客能来。
晓起百无营，山空一涧清。林霜知爽甚，檐日觉寒轻。静整遗编读，闲循古道行。嚣尘不到眼，禽鸟亦忘情。
湖上归来晚，空斋夜雨声。对床惊昨梦，隐几话平生。灯净书还读，香销句忽成。他年相望处，吾亦用吾情。
山居风雨夜，吾亦老侵寻。搔屑萧萧发，收平耿耿心。更初殊不寐，人静尚孤斟。尽屏闲书帙，犹馀一破琴。
地僻稀人迹，重林日自虚。鸟飞晨气外，蝉噪晚凉初。馀润从侵屦，浮埃倦整书。樵渔时上下，闭户又何居。
面冷如水瘦，心刚笑竹虚。痕云衣不浣，晕藓髻难梳。七凿混沌死，十成山泽癯。谷城山下路，谁复理残书。
天藏今偶得，人杰古犹存。莫遣苔封径，宁教竹碍门。市喧酣蚁战，潮晚看鲸吞。金粟元非病，何妨一驾言。
万水绕千山，翩然去不难。双明元自碧，方寸为谁丹。鹤化曾留句，凫轻欲振翰。不知藏世界，一粟几何宽。
到岸不多遥，晴初雪未消。茆檐虽傍水，人影不随潮。鹊占寒枝喜，鱼从落日跳。丹枫莫吹尽，我欲系兰桡。
港阔风初霁，潮平夜欲分。半江都是月，一点不留云。东去舟无数，南飞鹊恋群。疏钟何处寺，隔浦最先闻。
云裘未换貂，鬓已几茎彫。璞美宜穹售，楼成或下招。生无金润屋，死有玉蕃苗。欲酹余不土，天浆弗满瓢。
舍棹吴松曲，来寻独冷盟。误听对床雨，唤作打篷声。漏缓更筹滴，春从水驿生。晓云驱宿翳，我欲趁新晴。
千港乱流归，天沈影弗畦。远疑浮玉小，高步落星低。旧日观潮雪，新来罢水犀。阑干凭月午，一眼碧玻璃。
削成千蠹简，此屋是馀材。长有清风至，浑无俗客来。猿当吟案立，鹤趁钓船回。添足岁寒计，栽松复种梅。
凤者世难逢，花开瑞亦同。九苞元有种，五色自成丛。竹实无心食，池光照影中。玉箫吹不彻，飞起向秋风。
茗有花难识，山中采得来。试从枝上看，全胜盏中开。绿叶微如桂，黄心大似梅。晴窗澹相对，能遣睡魔回。
韶光将敛艳，麦野绿成堆。庵内人如在，庭前柏自栽。炉烟沿石碧，经梵杂风哀。诸子知仁孝，逢春好一来。
今夜中秋月，相看异楚江。侵阶如有雪，透屋欲无窗。鹊为无枝绕，钟因得句撞。不知风露冷，吟到影成双。
由来行所学，最是得时难。春草书带绿，东风御柳寒。金炉烟喷晓，玉署漏声残。献纳丝纶样，流传盛代看。
堂上传风雅，高标一段奇。韵清梅蘸水，生白月来时。有影皆成画，无声总是诗。屋头春信早，催发向南枝。
万紫及千红，枝头一饷空。多因伤夜雨，曾不怨春风。片片随流去，纷纷夕照中。自开还自落，只与去年同。
开门一径通，花木四时同。阴密松成盖，香多桂作丛。凿池要皓月，移竹种清风。未息尘机者，应难到此中。
客怀秋易恶，送客更当秋。薄宦相从久，孤征肯暂留。酒轻离思重，目短大江流。黄菊聊持赠，寒香晚不羞。
携琴入空山，脩竹翠相倚。一曲千古心，泠泠寄流水。拂云卧白石，冥搜契玄理。有时采薪人，歌声隔林起。
山泉清且甘，漱之冷侵骨。拂苔坐石上，松风更萧瑟。悠悠行空云，何心自出没。六凿忽玲珑，吾计良未失。
西风澄晓气，凝观惬幽情。草润蛩声滑，松凉鹤梦清。吟怀依水静，病思得秋轻。忽忆登高近，循篱看菊英。
解把诗言别，那无计可留。梅花两心事，寒雁五更愁。我亦高悬榻，君须独卧楼。后回相忆处，莫返雪中舟。
名在登科记，人间尽得知。文高多法古，官冷不趋时。减食因添鹤，收书为教儿。近来闻注易，新集苦无诗。
唐人十日咏，早有怨人心。况在严霜后，犹开满地金。远香秋梦断，艳色雨吟深。未信渊明死，寥寥无赏音。
自说居山好，多年静掩扉。松阴围坐石，苔色上禅衣。鹤瘦迎风舞，云闲带雨归。地幽人事断，客至亦忘机。
长安尘土处，数日又随君。颇讶归何速，犹胜信不闻。寒霜杀岸柳，晓艇入江云。无语各回首，离愁落叶分。
衣缁发可梳，云外卓庵居。佛换新花供，幡拈古偈书。删松容径竹，种茗间园蔬。为应诸方供，山房尽日虚。
涧远泉声激，山回月影重。宵征满凉意，晓色带秋容。衣薄初沾露，桥阴久傍松。茅檐因雨湿，催织是鸣蛩。
将归浮小艇，水色绿添痕。杨柳迷低岸，莺花满旧园。日长迎雨燕，沙暖起风鸳。眼界须当阔，临溪筑小轩。
今岁春来晚，晴寒比旧添。云深天欲雪，风定瓦堆盐。幽艳迷琼屑，前山隐翠尖。诗人疑是瑞，就唤野人占。
东方看欲曙，三五斗参横。月影斜穿竹，鸡声远逐莺。花街红露腻，柳浪翠烟轻。沧海升朝日，春光满太清。
传闻降北将，犹未悔狂图。忍召豺狼入，甘先矢石驱。圣朝何负汝，天意属亡胡。试看山东寇，如今更有无。
同是江湖客，居然岁月多。心期看白发，归梦付沧波。子去见家远，吾衰奈别何。几时船上月，载酒定相过。
塞北悲笳起，淮南古木疏。风高疑唳鹤，水落见叉鱼。俗仅传丹鼎，人谁问枕书。因吟招隐赋，久客自嗟嘘。
古寺鸣钟罢，高林宿鸟忙。竹明风弄影，荷净露生香。月到中天小，星过野水长。江村人寂寂，败叶响银床。
淑德生全美，深闺礼自防。训严今孟母，誓苦昔共姜。科欲传三世，儿令学四方。栖鸾吾所爱，千里索铭章。
筋力衰难强，伤心苦涕零。箧多留尺素，药仅致空青。传后吾何述，生前已自铭。帷堂才一恸，恨莫听讴铃。
未尽连床话，匆匆又语离。襟期无限事，书寄若为辞。昔别已十载，重逢还几时。孤舟明夜月，何处照相思。
幽寻惬所适，兰若白石静。天籁鸣松壑，古意满苔径。清泉醒客心，啼鸟唤僧定。留连不能去，玩月归路永。
栽树未花开，其如行色催。遥怜今岁雪，谁看一庭梅。馀俸刊诗卷，归程卖酒杯。轻舟下滩稳，鸥鹭莫惊猜。
小斸烟苔地，春生一笑间。亭邀邻圃树，台挹隔城山。幽梦壶天晓，清时幕府閒。旋移花尽活，容我醉来攀。
数寸书空笔，拈来直欲焚。绝怜吟貌减，多为客情分。晚径飘黄叶，秋檐挂白云。因君论一饭，千古忆田文。
论诗仙吏宅，酒罢夜寒增。雪映高城月，风吹古岸冰。入桥闻短棹，隔坞见微灯。重愧羁吟客，青云去未能。
湖上三更酒，西风一叶身。水明花近眼，烛暗月窥人。识面频惊晚，论交未觉新。清诗如雪露，一洗簿书尘。
远道人怀古，长愁属有身。青灯犹念客，白发不饶人。牢落家何在，颠危事转新。种桃堪借地，吾欲离风尘。
道路空愁我，湖山喜得君。客闲诗有思，春重树无痕。遮日怜头白，治书怯雨昏。可人期未得，马颈□□□。
满目湖山恨，凭栏泪雨挥。泉寒龙已化，云尽鹤犹飞。楼影摇波乱，钟声隐岫微。谁家航十锦，歌舞夜深归。
已当天色暮，况复雨霏微。落叶元无定，因风更自飞。壮心攲客枕，寒事到征衣。明日临晴霁，黄花看晚晖。
三年常作客，几度溯前川。山合疑无路，溪回别有天。虹分遥电雨，风袅近虚烟。归路知多少，啼鹃云树边。
藜床听雨卧，雨霁抱琴行。古径荒苔合，秋渠坠叶平。流年悲雁影，往事咽蛩声。谁识玄都观，刘郎旧有名。
世态十年别，交情奕代论。及门先倒屣，引酌定空尊。杖屦春风语，松楸夜月魂。些成嗟已晚，江阔听啼猿。
古寺倚峥嵘，春风信马行。猿吟千树暗，僧定一灯明。野水循除出，庭莎夹径生。云何多俗韵，一宿又江城。
万事梦中梦，百年身后身。黄尘空没马，白发不饶人。鲈美莼波净，螯肥菊露新。相思须命驾，莫厌子舆贫。
旧游重过处，倒指七年间。水后人家少，时荒客路艰。雨声愁夜店，云影占春山。景物关心事，无成愧往还。
酌酒对孤月，今宵中半秋。古今嗟逝水，天地入高楼。宿鸟摇花影，轻云趁水流。何当太湖上，散发棹扁舟。
莓苔经积雨，蟋蟀响庭阴。不特吟秋苦，长怀警世心。梭寒闺梦短，衣薄旅愁深。月冷霜清夜，闲人最赏音。
山中深结屋，山上并栽松。自有冰霜意，全无尘土容。晓风香九里，夜月翠千峰。切勿污秦爵，山林有素封。
有约携樽去，同登百尺楼。便须乘好月，何必待中秋。天地能容醉，山川不贮愁。悠悠身世事，已付一虚舟。
君归春亦去，心赏易蹉跎。烟柳绿如此，霜髭白柰何。别来空作恶，醉后且高歌。莫把诗销恨，诗成恨更多。
殉义若殉财，避名如避箭。况当喜惧交，肯与宠辱战。百年元亮心，一日宣明面。朱门辙迹多，山路微如线。
尘湿西风泪，沟西影见君。碧衣羞远日，天梦冷秋云。蔓引山精径，篱依楚女坟。海边逢卖药，采实故应分。
古台临钓渚，遗像在苍烟。有客随槎到，无僧依树禅。风尘侵祭器，樵猎避兵船。应有前朝迹，看碑数汉年。
片片知何似，无根零乱花。任随飞到处，不拣是谁家。缝密天如翳，擎深树半斜。城中新酒贵，羁旅若为赊。
暝烟出山阿，返照映红树。微茫极有态，目尽鸿飞处。迢递溪西钟，缭绕溪上路。惟闻唤渡人，两岸争来去。
美人芳树下，笑语出蔷薇。细草软侵步，香风轻拂衣。情随游蝶去，意逐彩云飞。无限伤春思，花前未忍归。
秋去菊方好，天寒花自香。深怀傲霜意，那肯媚重阳。菊晚不害好，固宜登我堂。书生自头白，奚用泣馨香。
独卧南窗榻，翛然五六旬。已闻邻杏好，故挽一枝春。独卧无心起，春风闭寂寥。鸟声谁唤汝，屋角故相撩。
云从钟山起，却入钟山去。借问山中人，云今在何处。云从无心来，还向无心去。无心无处寻，莫觅无心处。
夫人承主爱，不在鸳鸯帏。庭枫飘一叶，满眼贮秋悲。洞房暗薰结，谁作双蝴蝶。夫人独自梦，清露泣寒月。
心重吴山老，天教闲许长。事多因醉遣，心半为山忙。立石标溪界，疏荷限水香。此翁三十载，看了几人忙。
取醉非无酒，忘忧亦有花。暂来疑是客，归去不成家。桃李都无日，梧桐半死身。那堪衰病意，更作独游人。
嗅花风入鼻，掬水月浮身。夜静焚香坐，空山一个人。惊梦猿三咽，窥帷月一痕。无人空犬吠，依旧掩柴门。
凝笳来凤辇，玉宇开深殿。君恩春风回，那向秋时怨。君心似明月，月缺应再圆。但令黄河水，到海还上天。
潇湘木落时，玉佩秋风起。日暮怅何之，寂寞寒江水。夫君行不归，日夕空凝伫。目断九疑岑，回头泪如雨。
淮平舟未进，远绪怅依依。勿谓王孙怨，先如春草归。二山皆在眼，未忍去淮津。三宿宁无恋，况非桑下人。
秋水自然碧，秋花何意红。乾坤摇落恨，只是为西风。楼迥衔空雾，郊长占暝霏。戏鱼晴自掷，寒鸭夜还飞。
雨打知无那，春暄绝不禁。小风千点雪，落日一须金。树劲春犹瘦，花寒暮更明。平生岂无句，此外不须清。
染露金风里，宜霜玉水滨。莫嫌开最晚，元自不争春。味苦谁能爱，香寒只自珍。长将潭底水，普供世间人。
意亦心所至，言须耳所闻。谁云天地外，别有好乾坤。道不远于人，乾坤只在身。谁能天地外，别去觅乾坤。
窗间有萤过，枕上见星流。欲睡不堪热，长歌起饭牛。风从高树下，虫抱短莎鸣。小据胡床坐，还扶拄杖行。
今夕知何夕，都如未病时。重阳莫草草，剩作几篇诗。小瓮今朝熟，无劳问酒家。重阳明日是，何处有黄花。
翰墨功名里，江山富贵人。倏看双鸟下，已负百年身。江清风偃木，霜落雁横空。若个丹青里，犹须著此翁。
寒里一枝春，白间千点黄。道人不好色，行处若为香。色轻花更艳，体弱香自永。玉质金作裳，山明风弄影。
春风桃李容，能得几时好。谁怜涧底花，自对春风老。可惜花无主，分明枉过春。谁怜桃李艳，却属路行人。
一雪顿能晴，江山万里明。故胜茅屋底，空听滴檐声。灰里拨阴何，思君欲就哦。还忧好时节，来搅或遭呵。
所思终不见，渺渺政愁余。试向江头钓，怕逢双鲤鱼。烹鱼得素书，欲读字半漫。上如说相思，下如祝加餐。
一掬岩下水，不满数寸深。当其伏坎时，已有东注心。我访桃源人，桃源在何处。世上无桃源，何必移家去。
谁似金华杨学士，十联诗在御屏间。百花将尽牡丹坼，十雨初晴太液春。宿雨一番蔬甲拆，春山几处茗旗香。
草檄飞燕垒，降幡入汉营。岸尽吴山出，潮平越树低。寺近东溟日，山连北固春。众星随手举，万物应心平。
寻梅闲唤酒，邀友漫题诗。酒美君方醉，诗成我未奇。钟声来远寺，暝色起前溪。霜夜断鸿急，风庭落叶知。
三椽函宇宙，一卷肇乾坤。深味画前意，宁于纸上论。作者亦何患，思深义亦深。忘言更忘象，默会古人心。
不谈当世事，荣辱两无闻。诗思半山月，生涯一坞云。砚乾分瀑润，香断借兰熏。有客时相过，呼儿采涧芹。
西风渺何许，安处即家乡。社舞邻呼饮，时思礼荐尝。孤灯茅屋雨，落叶石桥霜。鸡黍当年约，谁能继范张。
久客秋又晚，思家梦屡惊。空阶闻叶落，隔树见灯明。亲老贫常健，儿痴学未成。凄凉今夜月，照我故乡情。
偶因抱瓮出，夜汲涧底泉。荡摇水中月，水定光复圆。问水水不语，问月月不言。倚树一长啸，万壑松风寒。
穷冬霜霰集，行路古今难。举眼看浮世，何人耐岁寒。弃瓢将止酒，脱冕拟休官。一室能容膝，吾生亦易安。
岂谓真成老，元来总堕虚。它乡身似雁，永夜眼如鱼。未觉知几早，惟嫌料事疏。纵无三阁馔，犹有五车书。
河中船已动，岸亦有人行。城北钟声断，楼东鬼宿明。倚□□酒醒，搔首小诗成。□□中秋热，今朝始渐清。
盆梅开欲尽，翠干已苔深。物极容春蛰，人穷自陆沈。钟知浮世事，灯识老儒心。冶陌饶芳草，衰迟肯重寻。
炉香礼天地，再过古来稀。此日仍逢节，何时定许归。年高还拜怯，客窘久留非。遥忆小儿女，新春只故衣。
幽居少四邻，长日属閒人。石气常蒸雾，莺声不改春。子钱偿未已，卯酒醉何频。说与耘畦者，无锥未是贫。
此事谁知我，他年岂料今。棋残才有眼，灯暗欲无心。衰老常为客，山林故自深。忘形侣猿鹤，可待整冠襟。
屋以多为贵，思之亦太愚。灯膏徒重费，庖膳卒难呼。榻外知何用，杯中不可无。质钱分客住，得醉且频沽。
木脱秋声尽，田空野鸟饥。时危群盗惨，身老故人稀。所至犹堪醉，无求自合归。寥寥天地内，古意一何微。
老我泥涂久，郎君玉雪清。百年双鬓谢，一醉万缘轻。孰肯延枚叟，端难少贾生。脩程未可料，聊此慰诗情。
游观不在大，但取意疏恢。积雨欣初霁，閒人偶独来。目随新句转，萍殿去凫开。无酒胜于酒，移时再茗杯。
小圃无亭榭，心閒地自宽。好花书壁记，怪树画图看。雪少先誇瑞，霜严讳说寒。贪嗔除已尽，唯要不痴难。
汀洲渺渺长，野牧纵牛羊。岛寺林间塔，溪船郭外樯。得诗真是画，闻酒忽能香。新屋谁家者，高楼四面凉。
底用春风急，诗肩暖亦寒。儿曹如笋长，吾事只梅酸。后死犹容健，馀生愈觉难。一瓢自穷巷，何止此堪叹。
剩喜秋风起，空庭老树间。夜凉瞻北斗，晨爽对南山。□□黄花近，今年白羽閒。未妨缺耕敛，尚觉老躯顽。
无复黄金带，空馀白雪须。满城惊再至，一马与同癯。意广轻馀子，时难老腐儒。故园犹可灌，终不叹穷途。
几登潇洒阁，共坐听松风。异骨癯僧健，多魔老守穷。是身终有死，何物不成空。岂料龙钟老，题诗先哭公。
几年于此矣，愁鬓雪垂垂。已悟身为幻，犹能梦作诗。百骸谁不朽，一念未全衰。用尽平生力，唯吾影自知。
衰晚真当戒，疏慵竟未能。病专从酒得，谤辄为诗兴。每悔居城市，常思绝友朋。谁来敲竹户，又见醉吟僧。
浪走千山外，乾忙四月馀。隔篱分浊蚁，共座擘枯鱼。婢瘦慵施粉，儿顽失寄书。少陵亦曾尔，来往浣花居。
寿垂登八十，落笔尚凌云。阅世千帆过，观人一鉴分。黑知须未染，红觉貌如醺。勿谓先生老，非熊或遇文。
晚台閒一望，城尽古溪头。冬暖人多病，山深市早收。打门惊客至，乏酒遣儿谋。数蟹才堪擘，酣眠失百忧。
月渐高虽小，星全隐不明。老夫偶有酒，独酌过三更。世间千万户，谁是倚楼人。今夜中秋月，危栏一病身。
宇宙百年身，江湖万里心。世情高枕远，诗味闭门深。白发销穷达，青山傲古今。情知秋亦客，何事感秋吟。
虎是何年踞，名存迹已亡。塔从林外出，山向寺中藏。池暗生寒气，台空旁夕阳。更无人吊古，来祇为春茫。
陡觉秋萧索，林端叶渐稀。菊残堪作枕，荷老不成衣。著句愁诗俗，持螯喜蟹肥。晚来风色紧，吹起荻花飞。
屋头明月上，此夕又秋分。千里人俱共，三杯酒自醺。河清疑有水，夜永喜无云。桂树婆娑影，天香满世闻。
朝市何曾梦，山林自结庐。清幽无俗事，萧洒类僧居。地锁苔痕润，池窥竹影疏。每番新雨过，门外水成渠。
探梅时节近，春小已秋馀。饭足农家乐，年丰史笔书。篱隈眠茧栗，池浅立舂锄。对景閒吟句，风骚没笋蔬。
牧竖横清笛，骑牛引犊归。阴凝山髣髴，暝合树依稀。风逼衣裘冷，天将雨雪霏。倚阑遥睇处，接翅有鸦飞。
襟期坡上菊，禀得一天秋。德述须银管，诗吟耸玉楼。不关心富贵，爱隐迹林丘。只恐符商梦，桃源莫可留。
帝魄声声切，教侬听不禁。都缘伤国破，岂是怨春深。枕上幽人思，灯前逆旅心。花枝疑恨血，到处映山林。
天也今如此，人乎可奈何。台边西子去，宫里北人过。玉树歌方息，金铜泪已多。旌旗遮御路，舟楫满官河。
新诗蒙远寄，客路不胜秋。同谷歌臣甫，新丰醉客周。君今嫌作吏，我已厌封侯。何日西湖曲，红船上下游。
四海张公子，腾书盛赞贤。论心才几日，屈指遂经年。鹜案翻新牍，鸡窗理旧编。迟君得小暇，已索赠游篇。
微暖背曝日，轻寒面受风。人行官路侧，鹊起野田中。细草陈根绿，疏林病叶红。故人云水隔，来往愧衰翁。
客里还分袂，樽前小系舟。笛声扬子晓，帆色洞庭秋。万里身为本，中年别作愁。乾坤多事在，何日各林丘。
柳影年华度，莺声午梦回。空床静看易，满席澹凝埃。隐几野花落，闭门山雨来。无人见愁绪，欢伯一樽开。
木落见江空，星回属纪穷。畏途兵杂盗，急景雪兼风。问学嗟游子，论交愧老翁。归来富千古，此理此心同。
柴门饶野兴，不逐世浮沉。父子诗书乐，山林木石心。玩云联晚句，卧雪拥寒衾。又欲移家去，幽栖恐未深。
山水经行遍，萧闲吏隐情。剑寒光不泯，鹤老骨逾清。倾盖逢知己，论诗盍让卿。从来说张祐，不是浪传名。
南浦路东西，佳人不可期。断云荒草渡，归鸟夕阳枝。心事十二曲，头颅太半丝。低徊问流水，去去复何之。
自是斯民手，全成此世身。片言含展席，一室见经纶。德业空成己，诗书止事亲。但赢千载内，一样不无人。
仁以生为道，岂不在子孙。贤愚固难必，厥初同一原。无根不能生，有作斯可述。罔极垂统心，非禽岂无识。
岂意渴相如，俄为化子舆。平生一杯酒，活计百篇书。同舍遂欲尽，吾生不愿馀。如今念夫子，痛饮未全疏。
寂寞茅檐下，穷居更待时。吾侪贫可忍，馀子俗难医。风月最宜酒，江山多是诗。广文无郑老，谁与共襟期。
□客背时芳，何须晚节香。人间方夏热，篱下自秋光。便是重阳日，真成六月霜。若教陶令见，应以醉为乡。
好风残腊尽，春意动园林。柳色独青眼，梅花同素心。江湖方转徙，岁月自侵寻。忍别山阴去，徘徊忆旧吟。
秋风山馆客，移席近灯前。共语忽深夜，相看非少年。斗垂天末树，鳞出雨馀天。亦有茅檐下，饭牛人未眠。
春色浓于酒，何须醉玉觞。柳疏莺占影，花杂蝶分香。往事随流水，閒愁付夕阳。吟边自歌舞，犹学少年狂。
新晴天气好，老去倦寻芳。桃李自春色，园林又夕阳。捲帘通燕入，扫径惜花香。寒食清明近，松楸忆故乡。
旅食几时休，生涯未有谋。西风一夜雨，落叶万山秋。起石终当隐，草玄殊可羞。江乡烟水远，何日买归舟。
老眼看书暗，桑榆景渐催。文章身后贵，怀抱酒边开。灯火梦犹在，功名心已灰。客来休问字，且覆掌中杯。
空斋对孤客，寂寞似僧家。炉冷频烧叶，灯昏不吐花。夜长添睡思，岁晚忆年华。吟倦推窗坐，梅檐月未斜。
曳杖陟高阁，登临思渺然。闲身空岁月，老眼几山川。落照明秋浦，飞帆湿暮烟。倚阁怅今昔，馀恨付吟篇。
读易窗闲久，多时不点朱。砚乾蟾渴水，箧破蠹侵书。气味如僧淡，形容似鹤癯。交游空满眼，谁念病相如。
甚矣吾衰矣，深居不用名。瘦因诗思苦，贫为利心轻。有竹堪医俗，无花可问盟。醉眠閒听雨，饥鼠齧书檠。
山中不来久，何处度残年。人闷如中酒，村荒似禁烟。将茶冰箸煮，移枕雪蓬眠。更肯狂歌否，春风双玉船。
俗薄名难盛，人穷迹易危。从来天下士，不计里中儿。隐玉看虹气，坚松任蠹枝。相知不相识，况又不相知。
途穷已难忍，那许病经时。学到自无鬼，命强客有医。饭为扶寿本，书是解烦资。便作天台约，山行未觉衰。
自古皆有隐，陶生隐于酒。炎氛四面集，一窟在北牖。世人羡桃源，桃源复何有。惟容醉乡徒，百世得相友。
十客九不解，一解值吾仇。譬如巧蛾眉，同镜见之羞。结交恨不广，难在相绸缪。掩箧谢年少，所藏非所求。
胜日携尊远，前冈缘路深。轻舆容岁暮，众木耿岚阴。勺水神龙宅，龛灯古佛心。悠然无与晤，欣会在冲襟。
岁残春雨初，晨兴人意舒。萱草侵阶绿，慈鸦巢树疏。耕锄馀几垄，门巷爱吾庐。休笑玄晏病，时翻架上书。
我亦爱閒居，好山环屋青。拄颊坐来久，冉冉白云生。山中有三秀，谁为采其荣。散我腰脚顽，使我神观清。
渊明归故园，心与境俱会。种菊满东篱，高致在菊外。故人绝世好，尚友渺千载。幽赏属同流，更有心期在。
春来频下雪，弥望涨痴阴。无地可容足，有天能见心。峨冠甘虏笠，正语化蛮音。何日得隐去，深山深更深。
此心期不变，曾洒血为盟。举世无人识，终年独自行。海中擎日出，天外唤风生。净尽去云雾，重开白昼明。
独笑或独哭，从人唤作颠。生惟嗜食菜，贫亦耻言钱。清兴游空外，孤愁抱日边。所忧无别念，雁又犯南天。
湖上山如画，何人解见山。此心无一事，尽日捲帘间。湖上山如故，湖边客总非。容堂今不见，凉夜草萤飞。
种莲恨不早，得藕常苦迟。谁知心中事，久已落怀思。花开能夜合，草发解宜男。对花今有恨，见草祇应惭。
津头闻别语，三载以为期。安得中山酒，醒日是归时。沽酒酹江神，发船相送饯。船去浪如席，船回风似箭。
老树千年古，精灵变化奇。纯阳有道士，犹且被渠知。古木排山立，幽窗傍水开。直疑林处士，独棹小舟回。
寂寂重寂寂，出门春草齐。晚芳犹著树，江涨欲平溪。山暝有时雨，村深何处鸡。远山缘底恨，故作傍人低。
奔峭从天拆，悬流赴壑清。路回穿石细，崖裂与藤争。花已从南发，人今又北行。节旄都落尽，奔走愧平生。
天南家万里，江上橘千头。梦绕阊门迥，霜飞震泽秋。秋深宜映屋，香远解随舟。怀袖何时献，庭闱底处愁。
客床何所有，四壁绝虫吟。远梦回灯暗，丛篁折雨深。戒寒如换世，示疾见初心。三尺无弦木，寥寥发至音。
冲雨寻梅去，溪云一派虚。舟轻浑似梦，鹭懒不窥鱼。示我花沾土，凭谁绿染裾。东风舒万象，饮罢意何如。
雨息浮埃净，天开岩嶂明。壑云衔石出，爽气入怀清。日暖催花笑，山幽落叶鸣。坐看消百虑，相对不胜情。
打起双兰桨。来搅春池浪。池上柳如笼。青青西复东。桨是当时我。花隔颓垣火。谁啄雨中泥。萋萋园草齐。
同骑大鹏背，万里向南溟。短几开天席，长歌叩帝扃。相亲千古月，互饮一杯星。君看银河岸，鸿蒙隔我青。
山风清不已，山月朗无终。一绿通吴楚，千流变徵宫。林深诗思俊，云异画图工。造化应无意，时时与我同。
知是相思第几年，新愁恰在杏花前，春衫犹滞一襟寒。七八丝黄深浅际，二三分绿有无间。与谁心事共遥山。
虚室烟长袅，幽庭草自春。本无心外物，空拭镜边尘。水月亏还满，天台幻岂真。苍茫回首处，谁更倚修筠？
自拥皋比坐，低昂北斗樽。弦歌云外急，草树雨中蕃。论谊师兼友，为诗厚且敦。蔼然滋万类，风过不留痕。
浮水悬风一欠伸。浊泥深处植灵根。梦醒来鉴梦中人。顾影随拈无相偈，看花尽是等閒身。清凉宜与月为邻。
寤枕非关梦，呵窗清气凝。夜凉初可觉，衣薄略难胜。万里隔云路，秋心怯一灯。嗜之惟此网，聊以忆吾曾。
挥春春不去，花影乱黏襟。思绮约偏嫩，红稀碧自深。浮云知子意，落月动予心。刻梦痕何在，茫茫一海浔。
第一晴明日，诣庐云水浔。新诗裁已就，野老试为吟。若叩玲珑玉，真开块垒襟。会看鸥鹤动，齐下紫烟岑。
真疑虫洞在，一霎即千程。执手认新侣，披肝话旧盟。苍心濡酒绿，红袖抱烟清。叩问秋窗月，复于何日明。
霜天雁字稀，苍影横塘瘦。絮化不根萍，烟沈勾梦柳。萧萧笛破风，漠漠云寒岫。收拾惜秋心，封藏菊花酒。
催霜风再起，收拾倦尘心。落木朽难杖，夕阳寒易沈。却看灯影沸，复入市喧深。不作明朝约，烟霞尚在襟。
丝雨绵如织，试将春影团。烟花摇碧酒，歌吹彻朱栏。盈剪愁嫌细，折枝梅恐残。徘徊谢楼上，雁度梦云寒。
寻诗偕胜侣，一路踏花泥。道古苔侵石，春深绿涨溪。死生诸义见，天地两峰齐。拄杖沉吟久，苍茫日又西。
湖上清风岭上云，无由持赠倍思君，梧桐影里立黄昏。为共婵娟祈好月，怕悬飞镜照离人。一回踯躅一销魂。
无意求荣显，有心缀简编。自怜白雪曲，谁续广陵弦。往事休回首，前途待举鞭。寄言同学士，愿否一争先。
杳杳孤鸿迹，萧萧落叶楼。何人残月夜，起顾四山秋。天地身安托，风霜劫未休。苍茫回首处，一棹逐江流。
闭户书空夜，江湖断雁翰。生涯舟不系，积雪岁将阑。梅老横窗瘦，灯疏映酒寒。吾庐堪一醉，欹卧自成欢。
一雨做萧瑟，最先秋到湖。凋杨如有泣，腐草不重苏。砚席三年共，艰危百代无。天南忍回睇，何处是君庐。
似汝阻吾道，扫除知亦难。即今何岁月，况复向空山。瑟瑟谁相语，朝朝尔许寒。但愁吹易尽，不得满长安。
一叶复一叶，秋风无乃痴。得之尔何益，寸意吾独知。自许满人世，由来非此时。杜陵怀抱好，犹有故园诗。
喜见低林覆，相携不避人。落红喧故树，高鸟静秾春。草长复何适，言微空汝陈。临流纷百念，难遣望芳津。
入暮风兼雨，君归不我过。孤帆破层浪，一夜渡三河。春逼故人去，水生歧路多。尝闻古离别，当泣以悲歌。
雨停才半日，入夜遽增寒。谁识高风意，当令厚土乾。叶摇仍堕泪，人静自凭栏。及待东方白，初阳映万山。
临晓风才歇，欣迎日又新。九天容四野，万里去孤云。潦浸春留迹，红漂草有熏。尝思掇兰若，恨不见伊人。
昨见都无语，今宵复尔思。灯昏残梦路，雨隔故山陂。众毁原何憾，高情自不疑。只繇惊日月，倏起少年悲。
还乡如作客，怀汝但沾衣。拭几谁同读，看云暮不归。无眠思大被，何日报春晖。阿母停针处，愁凝指血微。
天南双鹄去，予病不能偕。今夕梦中地，十年江上怀。行云滞高岭，化雨锁深街。摇落荒园叶，端忧或可埋。
到家先问汝，半月有音无。乍喜一书在，似怜今夕孤。尘飞风瑟索，泪泫字模糊。心挂天南雀，投罗不可呼。
露下寒千里，人间耐九秋。盘高成大药，星散剩孤愁。老景行将尽，残柯斫未休。琼楼终寂寂，银汉自悠悠。
梦断三山路，魂依一息身。蹈海辜前誓，书空念故人。雨晦天仍晓，灯寒影自亲。何须永今日，千载在斯辰。
定寐凭秋雨，翻波栗远魂。却来寻梦地，元是过江身。老魅犹窥径，长车已绝尘。几时沧海客，同赏九州春。
谁道栖遑地，南荒接海隈。山河终可望，岁月不思回。世路中年迫，酒怀百代开。莫倾孤客泪，耿耿夜潮来。
一榻且高卧，萧然天下风。悠悠悟千变，落落视群公。心自闲中热，诗于字外工。玉轮长朗照，留眼待春浓。
仰天犹有问，举世笑疑昏。星堕何年见，空留一柱尊。峰回仍失路，石出漫寻源。忍预明朝事，何人起共言。
此心何烂漫，灼灼放其华。倩粉经春饰，依风向客斜。好溪犹照水，羞雾也遮纱。但问居何处，山前是我家。
去也无他故，时哉不汝逢。固知真国士，有以困华容。生计家山逼，客舟风雨重。苍茫临巨浸，独听暮天钟。
逝水难消唯梦痕，茗香无托客中魂。篆烟容易到黄昏。风送钟声时远近，杯涵塔影自凉温。凭谁管领万山云。
秋绚登临目，萧萧万叶红。青禽平远黛，白塔入遥空。往替浑无据，萦怀各不同。何当夕阳里，高蹈一天风。
天亦何能耳，须臾作大荒。凋残秋烂漫，换得玉昂藏。纵掩尘间垢，更添心上霜。凭高感微命，无语立苍茫。
小卧晴窗雪意深，梦舟仿佛近山阴。荒鸡无赖一声侵。风色不饶秋日鬓，月华聊慰故园心。少年滋味怕重寻。
枕上容予懒，春回昼渐长。雪庭融鸟迹，风户度花香。岁月因诗废，名心为酒荒。故人今久别，怕见问行藏。
客路千山过，嵩高信壮哉。浮云生涧底，归鸟度岩隈。影扫中州暗，峰裁碧落开。今宵还独宿，诗兴亦崔嵬。
曲径百竿竹，禅房千载春。山中藏古寺，门外尽劳人。为甚还到此，随缘漂寄身。风清茶一碗，花落水粼粼。
临风怀小谢，绿黯古今愁。杜若随春老，波光入梦流。絮飞轻似蝶，江晚冷于秋。云外谪仙幻，倚栏思俊游。
万灯燃岁暮，瘠影缀星尘。陋巷寒披服，朱门光涤轮。市恩唯一饭，时策有遗仁。所惬谐朝事，未常人食人？
炎嚣两相逼，待月上东山。不速来君子，微醺却小蛮。嫌臞蚊自去，爱静竹同闲。徐浴清辉里，安知夜已阑。
万绿时蔽日，长藤四面悬。寒侵瀑飞玉，危仄石生烟。彩鸟冲惊客，碧螺勇叩天。执柯伐柯去，革面史无前。
梅花犹待发，天气几番更。逐暖云无迹，添寒月有情。何缘师我佛，真个悟人生？雪意窗前近，诗愁感莫名。
溯水望山行，渐到山深处。未见叶飘萧，但见云来去。去也不思量，来也无言语。忽起一声鸡，露下愁如雨。
临水身常洁，依林竹自青。悟言时论道，觞咏等传经。阅世今由昔，随人醉复醒。所欣天地大，容我谒兰亭。
曾忆当年弄海潮，如今痛缺木兰桡，何时两岸建蓝桥。岁月不居人易老，河山未一虑难消，梦回犹忘燕还巢。
谩道魂无影，谁怜梦有尘。寸心容万物，片石起千沦。纵倚长生树，时临欲问津。东篱一团菊，非笑亦非颦。
一夜蝉声尽，三春花事休。风来残叶乱，雨过满城秋。强起酸腰软，长吟病句遒。空枝谁复警，独自沐清流。
愿化书中蠹，芸签一尾鳞。愁浓诗作伴，梦细韵为茵。食尽先生字，修成脉望身。无缘窥夜色，河汉漾微沦。
一思三年久，三年徒一人。相逢犹似旧，共话已非陈。故恨曾成故，新愁枉作新。今宵人去也，风雨梦空频。
黄叶似生涯，临风忘所之。斯文如有命，我辈竟何为。落日千山沐，荒途一岁迟。天低人不见，俯仰益凄其。
君子归何处？风云必有邻。凤歌长见警，龙性不能驯。奔走愧新我，音书绝故人。徒怀当日梦，相顾自由身。
相识三年别，西湖柳色新。不堪方外眼，来看梦中身。风雨自然过，江山依旧春。白云应笑我，未是倦游人。
身心何处住，一刹翠微间。入耳唯流水，开门便见山。云冲春树立，鸟背夕阳还。风雨三千界，迩来只等閒。
采苦首阳下，逾闲浮碧波。邀樽行客梦，拥楫越人歌。万物备于我，九天成以何。南风如不竟，彼黍尽婆娑。
吾心只此天，吾意倩谁传。吾道无一字，吾歌诗百篇。百篇人莫爱，千里月相怜。今夕杯中酒，再来寻个便。
短艇清歌绕水徐，采莲人过莫愁湖，少年见此意何如。今梦茫茫连古梦，昔吾看看到今吾，读君愈觉白髭须。
三月喧尘自满街，幽居孤影与身谐，东风无限过楼台。醉抚深心凉似石，闲寻旧梦散如灰。不知春为阿谁来。
故人面久隔，使我心茫然。深院初梧落，新秋早雁还。山居人似石，几隐雾为帘。却想繁华地，共谁歌吹妍？
丛林深峻竹，远涧淡寒烟。屈草秋生凛，回霜路欲淹。鸦归衔细杪，雁去画长天。日暮嗟游子，荷囊问舍檐。
一曲青山角，涨吞新草痕。云阴凫水过，蝶翅竞风平。听鸟浮标静，翻鱼坐客惊。归来自相笑，三尾寸长鳞。
系日长绳岂易求，桑田未海未能休，几人曾挽旧年鸥。酒借沧波疗倦眼，病扶风雨上危楼，一重心事一重秋。
前度刘郎事可嗟。枝黏粉泪肆横斜。去年燕子尚天涯。半掩重门春自笑，诗囊逐水散谁家。分明点点是杨花。
白鸥自在飞，不共征人语。一线海天间，倘是君归处。沧江向东流，击楫终西去。长看水悠悠，搔首思今古。
绿酒红炉饯岁华。重帘深护市声哗。年丰笑语透檐牙。过客光阴催柳火，怀人心事入梅花。寒潮珍重晚来加。
马上风愁飒爽姿。却来下马弄书诗。将军心事我能知。昨日雨余题赠句，今朝花下写新词。檐过一雀报晴时。
抱镜遥凭吉语传。画楼閒袅瑞龙烟。艳词催写衍波笺。春睡浓依蕉叶劝，雪窗留照玉梅妍。稍宽佳约嫩晴天。
年来百事废，寂寞送流光。目障偏妨读，心衰苦善忘。焚香消水昼，步野惜残阳。散木岂求用，身闲愿已偿。
长愁复长愁，长愁使心老。君看心如叶，不值秋风扫。长欢复长欢，长欢心欲飞。君看心如叶，不假秋风吹。
野树如荆棘，花开亦领春。相随流水去，寻个识花人。野梅应有主，野水去无痕。借问梅边鹤，酒旗何处村。
新柳未成姿，新蚕试吐丝。思君如杜宇，啼到血枯时。过尽万千树，所巢惟一枝。思君如皓月，终古不相辞。
长夜人无寐，心中自有愁。小窗知我意，呼得一轮秋。愁来挥不去，裹卷付清风。万里迷归路，江南暂勿通。
历历愁心乱，迢迢客梦长。春帆江上雨，晓镜鬓边霜。啼鸟云山静，落花溪水香。家人亦念我，与尔黯相望。
迢迢千里路，落落一王生。北地怜秋冷，客怀怪雁征。素盟空自抱，绿酒共谁倾。入梦家山暮，相思对月明。
君与我同客，今朝复送君。一尊常对饮，双剑乍惊分。行色入秋水，愁思逐乱云。经行非故里，谁为寄殷勤。
春林通一径，野色此中分。鹤迹松阴见，泉声竹里闻。草青经宿雨，山紫带斜曛。采药知何处，柴门掩白云。
寻山洽在晨，枕流眷兹宵。梦断籁如引，情积声靡遥。箪虚惬微凉，波响涤余嚣。寤寐咸有契，宁得滞流潮。
西日经林暖，迟迟曝背情。即看残烧尽，遥辨远山横。寒水痕多浅，空郊响易平。病躯便短褐，不用献君明。
濯研池犹墨，邀宾径欲荒。草青仍倒薤，树白已垂杨。夕鸟行书几，寒云发影堂。修文之帝所，扶侍有仙郎。
高斋开乱竹，孤烛坐潺湲。世味随年减，浮生到夜閒。交应同白水，语不离青山。城市红尘满，烟霞独此间。
相逢苦不早，相送复沾衣。愁见孤帆影，遥于五岭归。青看海气近，白望瘴烟微。家在罗浮下，秋风独掩扉。
不复关时论，将因与世违。受金廉吏枉，疑璧众人非。淮海孤舟别，匡山白首归。天寒江上雁，但恐尺书稀。
江水流何急，归心却似之。已伤为客久，转恨别君时。断雁迷寒渚，吟猿挂冷枝。生涯兼物色，何处不堪悲。
仙才多玩世，况复幕官闲。鹤养空庭树，云栖傍阁山。酒干官长禁，诗乞野人删。为有延徐榻，相期数往还。
倡楼罗荐开，急管促行杯。花气衣香夺，蟾光烛焰回。舞飞雕砌雪，歌落绮窗梅。不尽横陈态，犹期三五来。
薄暮投君宿，维舟先问邻。村烟寒结屋，山犬夜欺人。居以违时僻，交因远至亲。萧萧松月满，款客不妨贫。
寂寞古城阴，孤舟淮水浔。看君不豫色，倦我远游心。别路生春草，还山多苦吟。只将疏豁意，歌入浦云深。
青溪有九曲，曲曲见钟山。山色长如此，水流终不闲。却于日暮发，好趁月明还。之子门临岸，维舟且扣关。
潭光与月色，清彻一园中。阴过临城树，凉当隔岸风。窗虚涵若水，亭敞坐如空。幽极不成寐，高怀有客同。
堤暖百花齐，湖春万柳低。管弦初沸日，罗绮已空闺。上巳连寒食，车轮间马蹄。游人争向处，多在断桥西。
新堤杨柳斜，游冶肯还家。珠弹光流月，春衣色胜花。幕遮芳草路，骑并美人车。何处菱歌起，仍怜似若耶。
相趁探春去，琴尊一为携。花繁那辨树，湖荡不分堤。老益希新好，闲能补旧题。酒家知在否，烟雨段桥迷。
流水方穷处，茅堂空自开。鸟啼春树绿，花发故人来。白日待将夕，青山去未回。题门吾岂敢，此意寄莓苔。
欲作题诗别，仍为命酌留。故人来不断，淹坐胜于游。树暖微蒸雨，星寒尽入流。秣陵何日到，信宿未移舟。
思乡情有极，送子意无涯。明月看时别，清霜梦后知。江空茅舍静，秋半柳条衰。九派何须问，居然怨两歧。
清宵不看月，谁忍负秋辉。林壑欲相乱，江风来甚微。名香生道念，落叶点山衣。池上枝枝鸟，天凉同客归。
苔深知石古，竹长见墙低。积翠沈波底，斜阳到岸西。搜花成小泛，摘叶任分题。何日渔樵老，能容此地栖。
晚岁家溪上，萧然林下风。栖云山向夕，写月水承空。岸折长桥落，城临小市通。看君忘出处，将老一丘中。
微茫烟水阔，不辨故人家。湖上晚风急，满天吹雪花。春帆移远树，夕鸟啄平沙。独酌谁为慰，邻舟鼓自挝。
寂寂故乡路，心知尚有人。那知今是客，犹忆昔时邻。树暝烟催夕，花寒雨殢春。青山独无恙，宛对别来身。
白鸟不飞处，云光和水凝。自吟松下路，遥见寺中灯。夕爽山无雨，春寒涧有冰。隔花相问讯，月照荷锄僧。
疏雨洗空翠，来看湖上山。断桥芳柳外，小艇白鸥间。月在美人远，春忙流水闲。西陵犹唤酒，灯影出花关。
市断溪声远，桥回野色荒。吹来数点雨，相送一孤航。涨绿平官渡，烟黄拂女桑。隔花僧共语，东去是钱塘。
为约每无凭，今宵喜得朋。片云波上宅，残雨梦中镫。春冷花如病，斋清客当僧。看山不待霁，把臂入烟层。
思君夏之日，日在东园东。泉漱松根下，石摇潭影中。睹棋来木客，司果有徂公。昨夜秋声起，帷褰栗叶风。
故人宰一邑，鸣琴事官守。飞书致予问，可继床头酒。予亦问令君，曾似春风否。春风苦不闲，吹花复吹柳。
战后念弥甚，谁如脱虏尘。兹逢谓非汝，翻问在傍人。测变先群虑，全生又一身。死恩丈夫事，安肯逐降臣。
斯世尽浮客，一城聊寄身。饮须求似我，炊自不因人。草色闭门老，菰香离水新。几圆松际月，居此未知邻。
城隅极秋目，暝色又闲津。无树不归鸟，好山皆属人。游应似湖冷，诗且送愁新。去土终非策，男儿愧有身。
伤心履迹断，园在主何人。池水将憎影，山花懒茜春。孤眠难语众，旧客反成新。怅此维鸠意，聊支衰暮身。
栖寂将疏客，犹令秀句传。见能深道想，交或在诗缘。湖水别成态，山花休浪妍。净心何所印，临镜绿窗前。
谁能了空意，因示数枝春。色但随根现，花聊过眼新。护香栽刺遍，界绿委泉匀。岂必来游者，方为借玩人。
群岫掩朝翠，预知风雨生。虽妨寻寺约，稍减应人行。懒竹沉秋态，遥舂裹夕声。冷烟飞入户，为戒客衣轻。
献岁南征棹，依依带夕阳。侵春芳草合，入夜碧云长。浦月交珠彩，山风送酒香。幸无迁谪怨，作赋不投湘。
风亭移石竹，为客正开襟。宿鸟过残雨，吟虫傍积阴。故心人不浅，秋色夜方深。便合丘中去，相招鸣一琴。
入瓶过十日，愁落幸开迟。不借春风发，全无夜雨欺。香来清净里，韵在寂寥时。绝胜山中树，游人或未知。
殊俗聊相值，空堂谁与同。灯明深雪里，岁尽漏声中。野暗孤城柝，庭高古树风。频年远为客，此夕意何穷。
幕府前旌去，王程后命催。六师同击楫，千队肃衔枚。练甲含江动，雕戈挽日回。莫将今日事，更待异时才。
何沈郎俱妙，长吟兴不孤。日俄低对博，天欲笑投壶。流近龙蛇隐，风高鹳耽呼。酒阑多感慨，起舞向庭芜。
惟君爱嘉遁，结屋向江村。远月长随棹，残潮自到门。心无时事累，家有古风存。已得川中乐，都忘河上言。
关路几年别，秋霜两鬓多。高谈卑世态，远涉识风波。艺绝惟名在，身贫奈壮何。为君沽斗酒，聊复慰蹉跎。
危楼迥木末，千里暮云开。细雨长江去，斜阳孤鸟来。客鬓愁中换，乡心病后催。一声何处笛，故故向人哀。
贫病吾将老，江湖度岁华。艰难惟有泪，飘泊更无家。倚杖惭归鸟，临池惜落花。秋风何太早，瑟瑟向蒹葭。
车马荒村夜，流萤水面多。野云停几席，江月引笙歌。樽湛淮南酒，池添道士鹅。白头惭受简，休问赋如何。
携酒依场圃，班荆共老农。楼台一水外，风雨万山中。田叶浮逾绿，溪花湿更红。百年耕凿计，吾愧鹿门公。
可见无人境，门前与世分。钟声停半壑，水面湛孤云。宿火灰中陷，邻舂雨外勤。豫章二百里，消息不相闻。
残虹明远浦，片雨洗平畴。户敞从云度，阶空任水流。醉因花影劝，欢为鸟声留。日暮浑忘返，高眠傍斗牛。
闭门寒满榻，长铗共萧然。数口客千里，一家人两天。岁华流水上，心事暮钟前。谁谓春风近，三更是隔年。
俯仰成何事，浮沉寄此身。无家逢寺好，多病见僧亲。夜久霜欺客，庭空月碍人。西风数相过，不扫化衣尘。
岁晏兼贫病，归心讵可论。寒潮冰下咽，饥雀雨中翻。野径苍苔合，山窗白昼昏。还家已十日，愁绝旧柴门。
海碧何冥冥，空光连太清。白云飞不过，红日落还生。去鸟难分影，遥山安可名。何当借鳌背，载我向东行。
运命生多蹇，羁穷老自胜。行藏如逐客，况味一枯僧。久病医难治，长贫盗亦憎。旁人讶长啸，错比是孙登。
丹嶂金吾凿，寒潭玉女名。面岚成画阁，架雾起雕楹。开牖通花影，疏泉纳涧声。此中堪避世，何用罥朝缨。
九疑何处是，书托雁西征。鬼俗从鸡卜，夷风惯象耕。青山行路尽，白发到官生。铜柱君应见，功名在晚成。
何处闻清磬，春云度半塘。茶香连小院，楼影带修廊。不染莲花净，闲贪佛日长。晚山如有意，飞翠满绳床。
缸斜寒照竹，山静雨围床。雁到秋如许，人愁夜未央。江天将只影，霜信过重阳。小梦知何处，三湘烟水长。
黄昏门未掩，偃蹇倚孤松。正见水中月，遥闻风外钟。村虚春寂寂，烟远树重重。只觉幽怀惬，微吟送短筇。
野寺临晴昼，园花照暮春。夕阳千树绕，芳草一江邻。有客来何处，逢人寄此身。远公能好事，头白更相亲。
又见一年尽，初从万里回。青灯笑儿女，白首恋尊罍。故业琴书在，余寒鼓角催。翻然忘老去，亦自喜春来。
小窗成独卧，落月满残更。双眼苦难合，孤灯耿自明。林喧疏鸟梦，霜冷咽鸡声。白发知多少，和愁夜夜生。
乍起日犹长，重来暑渐藏。鸡鸣隔林屋，人语出藩墙。杨柳晚风静，芙蓉秋水香。王孙多乐事，扶醉拥笙簧。
落叶迷幽径，垂藤锁断垣。溪深晴浴鹭，树老昼啼猿。海气庭前障，天花雨外翻。坐来清梵永，尽日不闻喧。
一雨生凉思，羁人感岁华。蝉声初到树，客梦不离家。海北人情异，江南去路赊。故园儿女在，夜夜卜灯花。
袅袅回风下，萧萧薄岁阴。一山方隐几，片雨自前林。重以轻霜色，凄其入曲心。高居尚摇落，不敢更登临。
古道风烟接，天涯晓梦迷。猿啼千树露，人过一村鸡。远浦余灯暗，隔林残月低。此时有高卧，予独愧羁栖。
无端人日胜，兄弟对离觞。草霁遥开色，梅寒细作香。江猿含北思，塞雁系南行。欲共临歧送，春波两岸长。
客舍何常定，三年迹屡迁。今来营一室，形胜石门前。地僻幽岩列，池平野水连。知余日相过，短榻不须县。
相思意不尽，迢递且登楼。玉笛梅花夜，银床梧叶秋。开帘片月上，傍水一萤流。今日萧条色，怜君万里游。
天末商飙起，家家闻捣衣。砌虫经候响，篱豆及秋肥。自是机心息，宁知世事违。邻僧有高致，日暮扣岩扉。
秋风山馆夕，一榻近灯前。共话忽深夜，相看非少年。斗垂天末树，磷出雨余田。亦有茅檐下，饭牛人未眠。
夜永衾孤拥，檐深月半窥。霜村鸡唱早，风树鹊栖迟。旧社嗟摇落，新诗记别离。挑灯坐不寐，无梦到天涯。
蹇士何须赋，幽人不厌寻。有时忽大笑，无事只长吟。闻道晚知浅，结交贫觉深。涧边芳草色，消尽一春心。
浪游春复夏，秋更滞陪京。片雨欺贫病，浮云薄世情。已知蓬鬓短，不逐客愁生。忽听南征雁，空思寄远声。
独坐高斋里，悠然向夕曛。天空山势出，树断水光分。远色看成霭，轻阴随度云。谷中人世隔，麋鹿自为群。
漠漠雨如沙，翩翩燕子斜。官贫轻逆旅，乡远重携家。昨夜怀人去，春风抚岁华。独行临御水，问使到梅花。
季也黄花酌，依然故里欢。留芳度冬序，迟候赏秋残。细艳云藏暖，疏阴月到寒。伤心倦归者，容易两年看。
倚棹待幽客，萧萧风满林。遥知云尽处，犹隔洞门阴。岸静渚花落，溪闲山鸟吟。真成独往趣，自入武陵深。
信宿沧波棹，殊伤昨日春。聊因泛海兴，时偶逐潮人。万水无他壑，三山即此津。乘桴应从我，吟待月华新。
不见隋堤柳，长条大道间。丝阴流水去，带影逐春还。妒眉销翠黛，听笛损朱颜。日暮行人尽，思君可重攀。
自识溪桥路，常怀释道林。水流精舍曲，门闭洞湖阴。日向芙蓉度，春从杨柳深。未消游后兴，还似欲相寻。
城南多古寺，争得道林居。马过谈经后，乌来施食余。人天长示灭，花月几沦虚。飞锡何时晤，东山欲致书。
霁晓临江渡，微茫寒雾多。无由辨深树，祗自见沧波。岸觉帆前是，山知磬里过。平生壮游地，今往奈愁何。
绮岁占渊识，冠年仰令仪。邑邻丰起处，路即代来时。桂树新开径，芙蓉旧作池。宁知飞盖赏，别有望陵思。
暝色投真境，精庐一驻车。暮山飞霭遍，春岭挂星疏。泽近窥汀火，溪深宿夜渔。良宵不成寝，花月在香除。
出郭风烟澹，林扉映绿波。水回全作带，树古半悬罗。月白鸿声切，花寒露气多。佳游成独宿，良晤惜蹉跎。
寥落空山外，蹉跎暮色催。岁华看逝水，心事见残灰。畜意搴花去，含情迟雁来。穷通无可诘，空笑楚臣哀。
迟迟白下棹，黯黯寒云津。怨别清江路，相看暮发人。客行偏冒霰，家在不逢春。长揖邮亭外，含情柳色新。
十年制一斧，三日采一薪。白石自堪煮，赤松为尔邻。入市尝闻卜，移家非避秦。独乘辽东鹤，高揖谢时人。
同归五湖住，一水见君家。渔父迷初路，居人认落花。御贫多种菽，为圃却宜瓜。共是裘羊侣，往来忘岁华。
去市未为远，到门终是幽。小池阶下满，嘉木雨余柔。鸟影高台近，春香各径浮。不妨车马客，暂此共林丘。
春郊芳草色，步步引仙舟。未试登山兴，先为载酒游。轻云笼过鸟，斜日趁归牛。最喜初晴霁，群峰翠欲流。
繁忧中夜起，身世独茫茫。过眼浮云灭，伤心白发长。荷衣霜意苦，兰砌露华凉。万绪谁能理，怀沙欲吊湘。
背水仍留阵，良弓早见收。无心来附耳，有面竟封侯。落日荒祠道，西风涧水秋。君臣终始义，为尔泪长流。
竹色青于染，春生宋玉家。众山当户出，一水抱城斜。积雨翻高柳，轻寒勒早花。风光正如此，莫惜醉流霞。
掩阁乌同寂，升堂鹤共迟。乱花封印箧，飞鸟掣文移。公事痴能了，阴符懒未窥。散衙饶暇日，春院绿阴滋。
空林一叶落，茅屋几家秋。对酒凉风至，开帘古树幽。相看还自笑，欲去为谁留。正此夷门下，休猜姓是侯。
驿外阴云合，窗中宿雨含。深岩龙自斗，险路马能谙。短发星星甚，长愁日日堪。休将南望泪，归傍二亲谈。
春风澹微雨，了了见前川。背水千家闭，连山百雉悬。莺啼江上树，人散渡头烟。此日乘流者，羁思殊未捐。
石劣不受凿，水归时碍行。却令无竞性，翻作不平鸣。逆折声犹壮，崩腾色自明。我行殊昧险，于此独婴情。
苍茫烟景晦，舟楫自如家。宿处随鸥鸟，秋初惜月华。遥心连浦雁，归梦滞江花。为客谁知者，疏灯水一涯。
万井皆秋色，千岩尽落晖。谷喧邻牧散，溪响夕渔归。初月悬枫岸，馀霞恋竹扉。坐来怜夜永，霜露入人衣。
花月可怜春，房栊映玉人。思繁纤指乱，愁剧翠蛾颦。授色歌频变，留宾态转新。曲终仍自叙，家世本西秦。
一官弥岁月，为客久京华。道路愁长塞，田园忆故家。沉云风散角，栖雪夜惊鸦。身愧虞翻老，疏狂只自嗟。
吾乡无此老，故旧觉萧条。刻竹曾联句，寻芳忆并镳。酒船虚问字，花月罢吹箫。何日辽东鹤，归来感市朝。
白雪新年尽，东风昨夜惊。芳菲随处满，杨柳最多情。染作春衣色，吹为玉笛声。如何千里别，只赠一枝行。
禄品宵征路，堂川暝问津。凉风吹远思，新月照归人。未醒鸡边梦，犹惊马上身。明朝携手地，先醉雪梅春。
水汇苍梧郭，天开绿野堂。云山秋滴翠，冰井夏生凉。药满寻诗径，花垂点易床。少须康济罢，散发任徜徉。
先生聊一念，遗庙竟千年。不返辽东鹤，长悲阳羡田。月高群木影，人语一溪烟。世事皆春梦，吾今且醉眠。
本来游客意，欲与月明期。碧海深何许，清光望转迟。草香闻露坠，林暗见星垂。幸对尊中酒，殷勤坐不辞。
闭户妨迎客，空劳枉驾过。清诗充谒刺，尘榻愧行窝。世久轻鱼服，君能问雀罗。无由挽高躅，日暮碧云多。
忽看年又尽，更问夜如何。宦拙青云远，心危白发多。物情怜岁序，世路足风波。沧洲终有托，吾道未蹉跎。
归卧茅檐下，读书终爱贫。莺声十年事，草色满城春。道丧悲浮俗，情高梦古人。眼前君莫问，我与酒杯亲。
日暮渔樵散，山空河汉明。柝声悲永夜，戎马闭孤城。去国美人尽，感时黄叶生。酒杯徒自好，极目一沾缨。
同会今何在，斯人天下无。盛时看谏草，何日奠生刍。狐鼠私相庆，衣冠势益孤。空馀青史上，遗简载名儒。
远怜方比部，经岁断来书。何日垂嘉树，青青拂敝庐。累憎鸿雁响，三见柳条疏。幽独疲孤梦，松斋月正虚。
白日下平野，长风起层波。美人不可见，消息今如何。愁边草木歇，梦里关山多。惜哉岁云晏，回首鬓将皤。
紫禁春朝雪，花飞彩仗新。雾交随雉尾，风引避龙鳞。掌湿金人立，窗寒玉女颦。翠华沾洒处，遥忆属车尘。
露净开樽处，天青岸帻时。素云将月上，香雾任风吹。为乐常苦晏，含情复待谁。径须成一醉，莫遣酒行迟。
野情尘外惬，秋思马前生。去雁迷山色，悬藤落涧声。洞空千树响，云细一花明。渐觉人踪绝，烟霞近赤城。
何事天南雁，春来又北飞。为忧霜雪苦，转见羽毛稀。江汉惭余阻，潇湘笑汝违。云霄踪迹异，空有泪沾衣。
征骑晚骎骎，陂湖驿路侵。见山思隐计，投馆得归心。市近春风软，江遥暮雨深。提壶问村酒，谁惜解囊金。
心期掇瑶草，扶杖陟崔嵬。径狭缘云密，禽喧讶客来。犹疑沽酒去，未即卖薪回。何处寻仙迹，碧桃云外开。
越客居梁久，为歌尚越声。只缘秋夜苦，长系故乡情。三径黄花暗，孤灯白发明。忧来独凭槛，鸿雁正南征。
爱我岩下云，且避秋阳赤。潭空天镜寒，风过蕙光碧。松竹长遮天，相逢但挂帻。山曛猿欲啼，为子扫片石。
病与忧相并，如何老不成。少年犹昨日，往事讶前生。月共轩窗净，秋将枕席清。瘦何消览镜，洗面手还惊。
少日才名重，平生分谊亲。酒多应是病，金尽未为贫。往事成春梦，残花逐市尘。天涯空怅望，零落转伤神。
清夜棹歌发，高秋客思生。绵绵乡国梦，历历水云程。老树危蟠石，冲波怒啮城。白门楼上月，偏傍海东明。
市冷人家静，途长客思增。夜潮舟浸月，寒渡水流冰。破驿沈高岸，疏林见远灯。空囊寒食近，瀚海一浮僧。
雪意已崇朝，凌风叶旋飘。着衣初点点，入竹故萧萧。翠壁谁凝望，青帘久费招。期君坐今夕，烧烛看琼瑶。
人行松径静，数里不知遥。路转还逢寺，僧迎只过桥。岩姿收独妙，泉响息群嚣。东去频回首，山花似我邀。
晚负苍生望，寻山只欲深。孤忠天北极，遗爱海东浔。霜骨全欺杖，风髯半拂琴。丹崖人似玉，吾道愧知音。
止林足山水，五月夜能凉。江长船侵树，云疏月到床。坐深心陨火，吟剧鬓增霜。近有勋堪策，新松翠作行。
疏星围碧玉，秋气正平分。共持今夕酒，又减去年人。白发来千丈，青山忽数坟。年光付流水，万物信乾坤。
牵路绕村斜，舟行听早鸦。负囊趋远渡，提瓮立平沙。日出云生叶，风回浪起花。太行天际碧，吾亦忆吾家。
筑城苦，筑城苦，城上丁夫死城下，长号一声天为怒，长城忽崩复为土。长城崩，妇休哭，丁夫往日劳寸筑。
别离知不远，情至亦潸然。树引投京路，鸥随出浦船。去程秋雨里，归梦晓霜前。亲旧如相问，卑栖似往年。
蟠木倚沧溟，花开隐耀灵。高临四海碧，下视九州青。地远无风雨，天低动日星。不须乘鹤去，三岛亦浮萍。
不上黄金台，早歌归去来。平沙无草木，短褐有尘埃。故里愁言别，明时敢论才。灯前一舞剑，豪气转成哀。
风雨茅斋夜，青灯照客眠。故人霄汉上，归思楚江边。短角吹残梦，长歌感昔年。自怜身老大，何以继前贤。
半生徒碌碌，百事未能周。白屋方甘老，朱门忽见收。登龙应有愧，得马正堪忧。坐对盈樽酒，寥寥忆旧游。
远公无定迹，心与白云闲。瓶锡春风里，帆樯暮雨间。鸟啼临水树，猿响隔溪山。此际随缘去，家林几日还。
百年春梦短，倏忽鬓成丝。待有身闲日，应无事了时。卷帘通燕子，沽酒对花枝。值此芳菲月，愁多奈废诗。
廊传踏月久，更获此为奇。不在照能遍，无妨影乍欹。槛承花始韵，檐阁树微亏。何以添幽致，恰当弦上时。
清砧兼落叶，总是别离情。去路千程远，归舟一叶轻。秋云连树暗，寒日映川明。亦有沧浪兴，何时共濯缨。
青山行欲尽，深树见僧房。云气千峰暝，秋声一院凉。长藤悬破衲，脱叶覆空廊。龙象黄金地，萧萧蔓草长。
庭虚初月上，树响微风入。栖鹊听犹惊，流萤堕还拾。沉沉寒漏滴，隐隐余钟急。坐久不知疲，凉衣露吹湿。
可怜江上燕，几日到乌衣。欲向谁家去，多应旧主非。落花深巷小，乔木画梁稀。自笑天涯别，秋风想未归。
曙阙严钟启，宵衣促漏催。云移宫扇彻，风度御香来。剑履群公侍，簪裾万国陪。小臣瞻盛美，稽首颂康哉。
尊酒三山别，双凫五岭过。和风吹客袂，啼鸟杂离歌。雨洗炎方树，霜清瘴海波。宦游知独好，春色向南多。
春山佳气多，白云满芳树。幽径绝尘踪，落花映深户。微雨洒林落，东风长兰步。之子招不来，沧洲日将暮。
青门初税驾，紫陌罢鸣珂。野兴看山尽，花时中酒过。同心难契阔，失路易蹉跎。又欲羁尘绶，幽期可奈何。
秋城黄叶下，闻笛泪沾衣。乍雨千峰出，残阳一鸟归。客贫知己少，乡远去人稀。何事荆南道，逢君始可依。
五陵为客久，儒服满尘埃。望阙无知己，还乡愧不才。山阴残雨度，河广断云开。归去多朋旧，春城共酒杯。
门掩雨余苔，时因看竹开。客闲棋响罢，犬吠履声来。云冷埋琴荐，花繁近酒杯。高情与幽思，只是觅诗材。
浩荡关河远，周流岁月新。独醒愁对酒，多病怕逢春。杨柳南城路，莺花紫陌尘。若为联骑出，为尔谪仙人。
舍舟陟伊岸，远思一翛然。幽人田中庐，高柳当门前。微月照疏雨，夜花静凉天。相见惬始愿，欢言殊未眠。
莲社僧相引，柴门客屡回。日高人语静，风远佛香来。碧爱琅玕绕，红看踯躅开。便应从此老，城郭有尘埃。
扰扰知何事，人间即梦间。试从千佛转，能见几人閒。水落元通月，云行不碍山。长歌和樵者，日暮抱薪还。
舟人劳暂息，舣棹近柴扉。月过渔舟迥，星流鹤渚微。愁心千绪集，归计十年违。只有贫如故，秋深尚葛衣。
芳树好容华，深深映狭斜。二月三月时，千枝万枝花。夜舞留琼佩，春游碍宝车。折荣贻远者，含思独咨嗟。
故人相与醉，虚幌坐来清。月色宛在地，钟声忽满城。都将十载意，并作异乡情。若买青山得，相携岁晚行。
叹息舟人妇，哀音此日来。死生谁料得，贫贱益堪哀。去棹从渠驻，归心未忍催。春江昨夜雨，花落满苍苔。
客路春将晚，征帆日又曛。深山昨夜雨，流水满溪云。渡黑渔舟集，村空戍鼓闻。故园频梦去，植杖已堪耘。
雨过山添色，推窗翠扑衣。秧随新水长，蝶趁落花飞。江近檐头挂，春从客里归。沙乾聊可步，倚杖绿阴肥。
山深无刻漏，夜永不知更。窗白只疑旦，月斜犹未明。离人江北住，华发枕间生。孤馆此怀寂，冥鸿何处声。
朝雨止还作，征人去复留。轻云微放日，近午始行舟。双岛烟波绕，重湖昼夜流。白鸥飞适意，扰扰见渠羞。
偶因辞禄去，聊傍苇边居。瓢弃频赊后，衣存屡典余。晚帘花掠燕，春水絮吹鱼。复恐沙崩石，杨栽插绕庐。
茅屋人归后，荒村更异乡。树寒乌绕月，江冷雁啼霜。影赖灯相续，愁缘酒在忘。明朝览青镜，白发几多长。
渐老爱秋光，升沉意两忘。雁声偏到枕，虫响故依床。薜荔千林雨，芙蓉一树霜。故园丛菊在，衰飒为谁香。
地与华阳近，三峰独往来。草香千品药，松老一身苔。书怪猿偷读，门经鹿撞开。墙东有修竹，移向北庭栽。
促织来何处，哀吟近短篷。不堪为客里，况复是舟中。残梦寒衾月，孤灯夜枕风。此时肠欲断，恨不耳双聋。
丛林翳重冈，迢递僧居独。凭轩一怅望，春雨蘼芜绿。泉香花落涧，窗暝松围屋。忆尔讽经余，袈裟坐深竹。
春色东家出，相窥似有心。曲垣遮自短，别院闭还深。影动疑人折，香摇妒蝶寻。好风时解意，吹片拂罗襟。
释褐方从宦，青山故郡邻。草深湖带雨，花暗驿藏春。鼓聚祈蚕女，舟逢射鸭人。幕中应待久，徒此惜离辰。
匹马倦嘶风，萧萧逐转蓬。地经兵乱后，岁尽客愁中。晚渡随潮急，寒山旧驿空。可怜今夜月，相照宿江东。
山水匝秋城，君行思已清。道逢迎吏拜，田杂戍人耕。地远知边信，家贫称县名。应携一琴去，相和长官鸣。
木落悲南国，城高见北辰。飘零犹有客，经济岂无人。鸟过风生翼，龙归雨在鳞。相期俱努力，天地正烽尘。
身用已时危，衰残况病欺。竟成黄犬叹，莫逐白鸥期。东阁图书散，西园草露垂。无因奠江上，应负十年知。
年少客名都，狂游每共呼。荷深筝在舫，竹静矢鸣壶。明月潮千里，残阳雨半湖。故人能念否，欢意近来无。
乱后僧何去，门闲落叶时。画昏秋蠹老，斋断午禽饥。罢说传心法，犹看赐额碑。不知兴坏理，来此岂无悲。
灯暗独吟余，疏桐月满除。虫寒初入户，鼠饿欲侵书。河汉三更望，江湖两地居。相思无去梦，今夜恨何如。
憎宠一时心，尘生旧屋金。苔滋销履迹，花远度銮音。暮雀重门迥，秋萤别殿阴。君明犹不察，妒极是情深。
东湖欲上月，寒鸟已栖烟。何处相期宿，柴门汀树边。未尝新漉酒，犹望远来船。谁信姜肱被，今宵还独眠。
一冬才见瑞，三白讵须频。未嫌迟送腊，唯怜预占春。积砌犹残冻，妆苑已芳辰。留更明朝落，梅开欲斗新。
处处无归路，悠悠且逝波。渚花风外少，江树雨中多。吹笛蛟龙听，开窗鹳鹤过。高人著书手，头白共蹉跎。
门倚秋沙白，窗含野树黄。稍能亲雁鹜，已觉远豺狼。旧发从渠短，新诗颇自长。何郎最知我，酒熟定能将。
池青草色暖，蝶晓花枝满。花满复花飞，春归蝶亦归。蝶归春杳杳，春梦何时晓。推枕看东风，几人春梦中。
迢迢秋夜长，青灯半明灭。栖鹊绕疏枝，湿萤依腐叶。谷虚振幽响，室静生虚白。数声谁家笛，吹堕西窗月。
潦倒羁游子，伤心两鬓华。途穷唯有泪，世乱更无家。雨暗闻寒雁，风悲急暮笳。艰难今一概，何处问生涯。
数载俱流落，相逢鬓已秋。生涯同寂寞，书剑只淹留。沙阔随天尽，江平带日流。别离殊不惬，回首思悠悠。
杖藜初雨后，试步夕阳时。草绿惊春久，山深得暖迟。病多因识药，兴短倦题诗。寂寞无人问，平居有所思。
平沙浩漫漫，行迈不遑歇。父母生我时，岂知从战伐。风吹陇头树，月照原上骨。成功勒燕然，千载名不没。
因过城北寺，似与世相违。疏雨生秋思，微云漏月辉。鹤惊林外磬，萤点竹间衣。悦悟谈玄旨，萧条共掩扉。
暝色上高楼，砧声处处秋。月从今夜满，人在异乡愁。乌鹊栖难定，星河影欲流。邻家莫吹笛，归思不能休。
渺渺空江上，孤城起暮烟。艰难逢此日，烽火又经年。兴逐秋风起，愁随夜月悬。故乡千里隔，回首正凄然。
溪水绿生鳞，溪山雨后新。草藏眠渚鸟，花隐浣沙人。意适忘舟远，情欢藉酒频。碧云莫将合，回首隔风尘。
客枕睡不着，天高秋气清。寒灯照四壁，孤泪滴三更。霜落芙蓉悴，江空鸿雁鸣。无衣复无褐，忽忽岁徂征。
世态看来熟，浮生何苦忙。好花供老眼，佳茗刷枯肠。池上红鸳并，帘前紫燕翔。不如来饮酒，高卧北窗凉。
袅袅西风敛暝烟，日衔山。阴阴杨柳暗长川，水如天。一别玉京成远梦，几经年。锦鱼千里为谁传，思依然。
玉箸双垂薄袖寒，十离诗就背人看。闲愁赢得许多般。月转空阶天欲曙，香萦倦枕梦初阑。相思一夜小梅残。
六月秋风起，行人知不知。何须梧叶尽，方觉雁声悲。北地稻粱早，南湖菰米迟。归山霜未降，更勿滞佳期。
与子同枯槁，花时共入林。一枝聊折赠，相视意何深。去住本无著，繁华岂有心。故园春信近，行矣莫沉吟。
登眺台千尺，论心酒一尊。青霜侵树杪，丹叶舞江村。逐浪同浮梗，随风欲断魂。荣枯何足叹，此日幸归根。
昨日书到家，知君在天涯。问妾近颜色，为报如荷花。君若归来易，荷花露下媚。君若归来难，荷花霜后残。
捣衣声不乱，捣衣情自深。秋风一夕起，闺中同此音。妾捣君不闻，天涯自有砧。也应如妾捣，为妾捣君心。
辽海戍十年，拜爵苦不早。蒙茸卷征衣，春风吹远道。少妇倚高楼，王孙踏芳草。秖恐见时颜，不似别时好。
秋色欺霜鬓，飘零胡不归。沧洲吾道在，白眼世情非。有客歌丛桂，何人问少微。但看沙上鸟，来去总忘机。
落魄馀双鬓，城隅问故人。庭阴蕉叶老，秋色菊花新。陋巷嗟何事，浮云笑此身。床头多绿酒，莫厌客来频。
落叶纷如雨，愁人独倚楼。千峰明远水，一鸟下沧洲。湖海频相望，神仙未可求。欲歌招隐句，乘月弄扁舟。
郭外生秋色，移尊集水西。青山悬睥睨，白马驻招提。丛桂淮南隐，芙蓉邺下题。酣歌犹未已，归路夕阳低。
卜筑南山下，开尊醉薜萝。兰投湘女佩，雪和郢人歌。海岳窗中尽，楼台树杪多。翛然发长啸，挥手乱星河。
斗酒一为别，江湖叹索居。诗曾题五柳，梦每拆双鱼。彩笔风云丽，青山岁月虚。交情深缱绻，争奈雁来疏。
偃蹇长为客，年华伏枕过。贫应甘季次，病岂示维摩。玉勒停秋草，金卮泛夕波。徘徊情不浅，取醉月中歌。
凉风吹海月，皎皎度遥岑。映水金波静，穿林玉树阴。关山征妇泪，萍梗故人心。独坐愁无赖，萧然动客吟。
草玄甘寂寞，谁识子云心。十口穷相傍，二毛病不禁。风尘空落魄，山水几知音。万古江河色，滔滔岂陆沉。
空斋听雨夜，芳树转秋声。拥褐饶寒色，谈诗忆友生。扁舟湖海兴，斗酒薜萝情。那得狂相傍，长歌对月明。
焚香聊晏坐，旅食计萧然。不分薪如桂，更嗟屋似船。愁来脂髓尽，老至雪霜偏。身世已如此，无劳问九天。
出郭乘青雀，看山坐水湄。晴云笼碧树，好鸟啭高枝。把酒荷香入，摊书竹影移。硕人栖此地，长咏考槃诗。
素节登高处，相看岂故乡。乾坤同逆旅，岁月又重阳。睥睨孤城暮，潺湲二水长。归心浑欲折，篱畔菊初黄。
白发甘丘壑，胡为叹转蓬。乍看西过雨，旋起北来风。尺素思双鲤，扁舟涨片鸿。囊中金已罄，那得醉新丰。
乘舟游汗漫，倚杖陟崔嵬。晓濑千盘雨，春梯百丈苔。餐霞元吏隐，采秀总仙才。所愧非禽向，何缘共往来。
忆昔夷门别，风尘阅岁华。君怀新甫柏，我种五侯瓜。乍见惊蓬鬓，相携入酒家。明朝分羽翼，依旧隔天涯。
司马云台望，大夫雪苑才。清风闻八郡，紫气近三台。阁静鱼频挂，庭閒鹤正回。此时瞻法象，应可拟蓬莱。
短发不堪把，流光岁已移。潜鱼忘巨壑，倦鸟托深枝。风雨貂仍敝，关山雁故迟。淹留愁不尽，隐几一裁诗。
地僻人稀到，清秋昼掩关。世随沧海变，心与白云閒。烟淡萦长薄，林疏出远山。忽闻樵唱起，鸦带夕阳还。
文园抛绿绮，病渴却为谁。味似兰初臭，心悲石可移。南阳龙欲啸，东海钓方垂。山水知音者，寥寥未有期。
浊酒耽陶令，新诗拟惠休。人惊双鬓短，花簇数枝稠。负汉终投阁，怀秦独倚楼。吾惭三老后，曳杖亦名鸠。
心交淡似水，夙昔别郊坰。梦断天涯雨，愁多水上萍。关山遥度雁，节序暗流萤。若醉江楼月，曾知泽畔醒。
悲风鸣大壑，落叶满荒苔。倦鸟投林尽，浮云度海来。文章裁短褐，日月寄深杯。中散交游绝，柴门昼不开。
千秋含朔气，天地有无间。风送扁舟客，云随孤鸟还。浮生逃浊酒，高眼傲青山。胜地藤萝古，游人几醉攀。
司马才名大，元龙客礼疏。形骸长自放，词赋好谁嘘。把袂看时事，衔杯叹索居。不知萍梗迹，飘泊竟何如。
故人春酒熟，招我醉烟萝。不浅衔杯兴，其如伏枕何。隔帘黄鸟静，当户白云多。肠断高阳侣，无因共啸歌。
邀欢初出郭，选胜属清秋。但得逍遥趣，何殊汗漫游。烟云十里澹，花木一庭幽。共泛杯中物，陶然散客愁。
嘉会当今夕，移樽对藕花。云霞生满翰，河汉望乘槎。砧捣千门月，盘堆五色瓜。风流怀二子，乞巧向谁家。
风起高树颠，清响一何悲。草木讵有情，寒暑移其时。君子在远道，旅归渺无期。流光恒若斯，我心君焉知。
春色催行客，江头强别君。知深心更苦，去远手难分。红阁灯前雨，晴楼席上云。何时重对酒，今日又离群。
对酒待明月，不知时序催。影移墙外竹，光照手中杯。露冷关山迥，更深云汉回。明年何处在，此地一徘徊。
乔木孤村晚，衡门落照平。云侵归羽倦，风转系匏轻。洗笔通泉过，移床候月明。无人同笑语，默坐对诸生。
落落江烟白，翛然孤眺馀。浮云凌短筑，春色隐华裾。焚草乾坤在，脂车风雨疏。首搔天际碧，湖海祝虚徐。
莽莽寒烟矗，苍茫关树深。山青碑是史，官墨野存箴。万乘批鳞气，千春仗马心。岁寒诗句在，倚剑雪花侵。
之子天边去，远游沧海中。蓬莱十日到，云汉一槎通。夜静应瞻斗，秋高定转篷。慎闻尧治语，归慰钓渔翁。
海上魏公子，风流忆汉貂。别来良契阔，时节竟萧条。岁暮沧江远，天寒白鹤遥。艰难慎行处，吾欲老渔樵。
惜别经三月，相思寄五言。风尘淹逆旅，烟树锁离魂。行处松楸晚，吟时乌鸟昏。临文忆前行，重为洒啼痕。
祗树给孤园，当阳辟小轩。天空澄际月，海净浴晨暾。雾隐南山豹，风传后夜猿。凭高殊可赋，观妙亦何言。
层波荡晴旭，长松落清阴。曳杖者谁子，逍遥散冲襟。野芳发幽香，览古动遐吟。美人不可见，相望楚江浔。
自谓偃长虹，人疑伏卧龙。水钟淮海秀，山据石城雄。驷马何年度，星槎此路通。遥知乡国梦，月白景阳钟。
相携万里道，冰雪两年同。灯火伤今别，舟航忆去踪。春添芹面绿，秋水桂枝红。得意青云步，狂夫兴转浓。
为送南归客，翻怜北驻人。白云凝望远，华发共愁新。落日湖南橘，秋风江上莼。何时返初服，吾亦任吾真。
向晚沧洲道，舟行落照边。残霞寒映水，衰柳暮连天。风静布帆捲，潮平锦缆牵。客途可乘兴，沽酒用青钱。
轻舟依野渡，短褐坐深更。千里乡关思，孤灯夜雨声。酒冲愁未散，诗与梦俱清。翻忆朝参日，泥涂倩马行。
兰舟载琴鹤，远赴故人期。碧海潮来疾，青天月到迟。波光帘外动，树影座间移。独酌娱清夜，宁愁鬓欲丝。
何事促归心，孤舟入夜深。霜飞北堂冷，日薄西山阴。坐久时长啸，愁来还独吟。每思断机训，不觉泪沾襟。
扁舟移海曲，独酌坐篷窗。地僻人行少，天高鹤去双。棹歌闻别浦，帆影落清江。俯槛时长啸，雄心未肯降。
玩月秋将半，衔杯夜欲分。瑶台凝湛露，碧落敛微云。魄涌中流影，辉成五色文。主人先客醉，谈笑未全闻。
话别移孤棹，江乡秋色深。风帆行客思，杯酒故人心。波漾残霞影，山衔落日阴。醉馀将绿绮，谁复是知音。
花落清明后，扁舟载酒来。山从一径入，寺绕万松回。池上泉声细，樽前暮色催。杖头钱未罄，沽取尽馀杯。
观潮缘久约，放棹复乘閒。片雨嘉禾外，孤云笠泽间。捲帘看绿水，把酒对青山。雅性耽清赏，扁舟未拟还。
空林悬片月，良夜步清溪。野渡烟初起，寒原烧欲迷。犬迎群客吠，鹊绕一枝栖。对景偏多兴，兰樽月下携。
残酒初醒后，寒灯欲灭时。霜飞蓬户早，月落戍楼迟。未解闻鸡舞，徒兴梦鹿思。诗成还稳睡，此意少人知。
兰舟维细柳，与客共攀跻。山静花争发，林深鸟乱啼。群芳含宿雨，双屐怯春泥。杯酒论心久，危阑日己西。
落日青山下，停舟共访僧。云低檐外塔，香绕佛前灯。野旷泉声远，春和花气蒸。偶然逢二妙，还许听三乘。
薄暮客西归，舟行载夕晖。乱蝉悲露切，宿鸟渡烟微。秋水逾明镜，残霞似画衣。停桡天渐暝，一犬护柴扉。
献岁客天涯，春深始到家。东风吹玉版，夜雨长金芽。久与高僧别，翻嫌去路赊。遥思禅定后，池月浸袈裟。
山雨朝来歇，江流午渐平。帆从天际落，人在镜中行。孤鸟入云没，群峰接汉清。扁舟时晏坐，何处棹歌声。
江月才几望，长空银浪生。一轮秋未满，万里夕同明。影散黄金粟，光摇白玉京。关山当此际，多少别离情。
薄暮凉风发，帆悬落照飞。天长人去远，秋到客思归。沙鸟群还集，樯乌隐渐微。坐看明月上，杯酒莫相违。
小斋人静后，独坐夜迢迢。林外砧方急，灯前酒欲消。砌蛩悲露切，岭雁阻天遥。空抱烟霞癖，无能远市朝。
江上朝来景，微茫烟水昏。木兰千里棹，枫叶万家村。树末山光绕，波心日影翻。幽怀元自寂，对此复何言。
诗骨偏多病，斋居日闭关。虚窗吟白雪，高阁见青山。岁月侵霜鬓，风烟近百蛮。吴中佳丽地，放棹几时还。
野烧寒光惨，篷窗落景催。舟随流水下，鸟带夕阳回。老去频看镜，閒来独举杯。连朝苦驰逐，忍听暮猿哀。
访旧携轩从，山行一径斜。春风多柳絮，夜雨长蒲芽。草满王孙路，云深处士家。怜君头白尽，潦倒卧烟霞。
春游兴未已，一棹泛中流。塔影波心落，岚光树杪浮。岸花红欲尽，汀草绿初稠。念此频来往，壶觞共劝酬。
肩舆侵晓发，一径入中天。花落莺声外，人行鸟道边。云深低护石，风送乱飞泉。更上层巅望，双崖若剑悬。
夜饮归来晚，晨眠起较迟。日高烟未散，春入鸟先知。自觉心如水，宁言鬓似丝。疏狂时共弃，独乐复何疑。
晓风吹片雨，篷底作轻寒。烟草连天去，江花带露看。幽偏勤简帙，离索懒衣冠。访旧还探胜，扁舟兴未阑。
醉向篷窗卧，悠悠梦未成。一帘秋月白，孤枕夜涛声。夙有江湖兴，难忘鱼鸟情。漏催天易晓，隔水又鸡鸣。
名山深窈窕，池引细泉分。树倚将崩石，峰留欲去云。幽轩含积翠，古桂送清芬。痛饮浑忘去，微风酒渐醺。
日浴湖光净，山含秋气深。白云迷古寺，黄叶坠疏林。水送亭中色，峰移石上阴。相逢此佳景，杯酒醉还斟。
客有鹤上侣，巢云松桂林。秋风夜中发，相思烟水深。青鸟从东来，惠我瑶华音。援琴不成叹，徒劳千里心。
风雾捲惊尘，河冰限去津。客程方守冻，天意欲争春。去雁鸣犹急，浮鸥近若驯。香醪如可问，吾欲酹江神。
城雾初明火，江风只撼船。春还犹有雪，夜过欲无眠。来往怜吾老，登临记昔年。桃源如可问，乘月下前川。
迢递来何处，苍茫叫此时。夜深犹去远，春近独归迟。江上烟波阔，山前塞月低。十年来往地，回首意兼悲。
山远绝纷华，天虚引望赊。南风当户正，北斗傍岩斜。路转风泉合，岩分雾树遮。若非闻玉磬，谁信在仙家。
月出青溪上，云生翠壁间。流辉方绕涧，散影已腾山。闻有梅初发，兼怀桂可攀。怅言寻芳者，曳杖不知还。
渐喜故园近，况闻征旅稀。草间寻旧径，江上问柴扉。晓霁泥沾屐，春寒雪满衣。东皋须种豆，从此荷锄归。
忆过山中路，都无半日程。如何不相见，从此又南征。江海时舟楫，边隅尚甲兵。相思摇落景，回首飒心惊。
上马愁将夕，题诗念友生。苍茫惊独往，迢递愧相迎。崖涌青莲色，溪流碧玉声。登临馀我辈，应不负高情。
瓜熟东湖日，长怀别故人。忽传舟楫近，先寄墨题新。远候轻千里，幽居少四邻。几时持使节，来赏菊花春。
凤凰去千载，城曲尚崇台。落日台前下，长江天际来。锦袍随梦远，玉笛与秋哀。定有骑黄鹤，凭高日往回。
岁晏各言别，君还先赋归。悠悠遵道路，渺渺问庭闱。江阔行舟远，天寒过雁稀。城南风雪里，惆怅把征衣。
路转溪仍合，沙平水屡侵。放船思极浦，下马得高林。却望烟霞色，微闻钟磬音。虚堂白日静，于此见初心。
一死嗟谁托，馀生苦自怜。已悲形吊影，竟觉夜如年。野哭沉山月，新坟閟陇烟。杳无重见日，徒有泪潸然。
铸得黄金鸭，焚兰伴夕眠。中心灰未得，煖火自生烟。独立思浮海，双飞欲上天。那能长拂郁，吐出向君前。
凉露经秋白，华筵向夕开。笛声山上起，月色海边来。花隐千峰合，松排一径回。直愁星汉曙，莫遣醉歌催。
放舟辞楚泽，击楫向吴宫。五岭牵愁杳，三山入望中。一天俱着月，何地再逢公。汉北江南夜，相思意未穷。
绝壁孤根起，中天积翠浮。看春谁是伴，伐木故相求。路入寒云湿，窗涵晚壑秋。耽山吾有癖，还尔共傲浮。
槛外閒窥沼，水深多纵鳞。升沉原自性，游跃故相亲。洗砚吞吐墨，忘机罢钓纶。畏途风已静，吾亦水云身。
食哉兵所天，兵乃国司命。兵食既两足，二豪来报政。二人本同心，其利乃断金。弦琴起瞻斗，送之云龙吟。
正属苍生望，东山复此亭。檐虚湖与迥，景胜岳全轻。三径沿溪辟，千峰就榻迎。不留廊庙老，乞与草堂荣。
此日不再得，此岁其如何。此岁还此日，一觞当一歌。往事成陈迹，流光逐逝波。年徂志不就，歌竟独长嗟。
廿载嗟何时，长衔杯捲愁！节旄看尽落，斧鬣悔迟谋。燕去巢应改，乌号屋仅留。在堂有委蜕，无计剪青楸！
投老犹垂橐，忘归未拂衣。江山双泪迸，家国寸心违。作客悲王粲，为郎忆紫薇。入林还怅望，吾道已全非！
救世嗟无具，为僧亦自嘉。只愁新旧雨，总属暮朝霞。枫落江烟淡，梅横溪月斜。何时双舄下，相对饭胡麻！
升木何须教，奔林岂为惊！胡然婴一疾，不复听三声？肠断巫山暗，魂归楚水明。争如孙供奉，能报主人情！
九日素秋晴，霜容淡倍明。香孤知菊傲，寒逼觉衣轻。萧瑟茱萸佩，踌躇鸿雁声！不愁吹帽落，华发故多情。
听彻晨鸡又暮鸦。病来帘外即天涯。明朝才得问归槎。客路纵遥终会到，他乡须好不如家。江门春水照江花。
三载食君贫，严霜六月侵。但能留一剑，何惜抱孤衾。镜里花如貌，人间石比心。羞他机下妇，含笑为黄金。
明时难自见，牢落不羁才。富贵浮云耳，乾坤传舍哉。宁忧塞马失，呼得野鹰来。王粲愁亡赖，同登江上台。
长信悬孤月，增成愁望中。身轻不如燕，那敢怨东风。流水朱弦断，飞花舞袖空。还将辞辇意，随分处深宫。
芍药何夭艳，丛开绕翠帷。差堪比西子，真不愧南威。映斝光生玉，侵衣色尽绯。彩云看不散，迟日共流辉。
宇内空无托，凭高祇忆君。青山城不隔，黄鸟日相闻。竹乱一庭月，花深半榻云。国香分在握，遥思坐氤氲。
怜君犹据马，愧我久焚鱼。春草绿无尽，暮云闲自舒。汉庭新礼乐，却氏旧诗书。努力毋相负，燕然好策车。
睡起即尊前，前墀霁魄圆。晚花疏更好，秋鸟静堪怜。风露当歌落，星河向酒悬。宿酲犹未解，于此复陶然。
柳弱不堪扶，春愁剧鹧鸪。翠烟三月尽，红雨一庭芜。晓日鸠呼妇，晴风雁引雏。东邻踏青女，今日在南湖。
为感蘼芜曲，无心赋锦鞋。怜香留故枕，祝梦掩空斋。酒畔红酥手，缨边翠羽钗。暂堪同一醉，幽恨几时排。
倚门新白发，原是柏舟心。芳草阶前色，青鸾□下音。承家看结绶，作邑试鸣琴。即此为欢际，□池何处寻。
京国逢知己，匆匆又别离。传经仍旧德，对酒赋新诗。湖上鱼龙化，云边雨露滋。总看春色蚤，游宦莫言迟。
作客怜双鬓，长安经几春。漫传今夕旧，又及岁华新。看剑犹冲斗，开尊欲醉人。灯前听王漏，骨肉尔为亲。
折柳怜春暮，调兰爱日长。燕云如点缀，粤树更微茫。双剑冲南斗，孤帆下夕阳。谈经曾壁水，梦寐圣宫墙。
池引金沟碧，莲开岁岁红。看花皆上客，作赋与群公。不及西湖里，相从小艇中。荷深鸥鹭狎，烟水亘长空。
此老日无事，悠然天地间。临池羡游鲤，倚槛爱青山。心与白云远，意同芳树閒。从渠逐声利，贫乐独希颜。
结交三十载，回首如一朝。往事君莫论，别恨终难消。秋风感衰鬓，皓月怀清标。吾道其已夫，斯人甘寂寥。
清川日悠悠，远树何苍苍。群雁向北飞，孤鹤独南翔。美人乐栖遁，采薇陟高冈。相思不可见，烟雾正微茫。
独坐看新月，长吟忆故人。婵娟同此夜，离别又经春。白发催人老，青山入梦频。无由一相见，顾影倍伤神。
溪明寒日落，树暝夕烟生。飞鸟随人语，长风扰树声。鼓笳悲远戍，车马厌脩程。骑火前村起，山城候吏迎。
远塞足风沙，春深不见花。层冰犹度马，弱柳未藏鸦。易醉愁边酒，频归梦里家。凭阑一搔首，心绪乱如麻。
卜得幽居好，秋来景倍佳。堂虚先得月，城近每闻笳。雨洗苍梧叶，风吹白藕花。门前无列戟，错认野人家。
十载鬓俱白，故人心尚丹。中年知旧少，远道别离难。我欲扁舟去，君留宝剑看。酒酣望沧海，碣石在波澜。
自笑尘中逐，能存乱后身。春如人渐老，时与物俱新。每有乘槎意，长怀击壤民。床头书剑在，吾道未全贫。
深居一室静，独坐群动息。涉世谅无营，照空欣有得。风吹松上雨，花落涧底石。当期永日閒，共此喧中寂。
老弃东郊道，空思冀北群。萧条千里足，错莫五花文。苜蓿秋风远，蘼芜落日曛。太平无一事，愁杀故将军。
缘溪竹阵齐，中有草堂低。对酒碧云合，怀人幽鸟啼。笋添门屡改，叶密径都迷。亦有羊求辈，时来共杖藜。
吾道何衰甚，斯人亦已焉。永怀流水奏，空抱白云篇。春树閒斋静，秋风瘦影悬。平生数行泪，并落莫灯前。
云竹澹相于，深宜静者居。香飘晨梵合，花落莫禅馀。坐有高閒客，床留止观书。一身仍扰扰，何处问吾庐。
家山不可望，南国暗旌旗。怕读登楼赋，长吟伐木诗。云低江树远，天阔海帆迟。却忆同舟夜，何如载雪时。
胜寄结幽梦，远林适孤寻。澹然花源里，杳蔼云木深。胸次不碍物，但闻丘中琴。唯应弃瓢者，永言谐夙心。
关路草凄凄，枫林杜宇啼。思深湘岸曲，声断郢云西。故国春归尽，他乡客去迷。凄凉听渐近，疲马亦长嘶。
爱尔幽栖处，楼居水木清。松高清鹤梦，竹密助猿吟。帘捲山光入，窗虚日色明。独惭官府系，临眺不胜情。
闽川今谪去，惆怅复离群。别梦逢京雨，愁心住楚云。猿声闽树远，帆影越江分。圣主恩波重，多才不弃君。
行歌与醉吟，谁识一生心。白日蹉跎过，青山感慨深。酒酣空击筑，愁极少知音。且尽壶中物，仙源何处寻。
独抱清砧冷，那堪捣夜阑。泪飘双杵落，愁绝一灯残。烟月闺中趣，风霜塞上寒。年年空寄远，相忆恨漫漫。
客路青山外，萧条尽白云。猿啼山寂寂，霜降叶纷纷。野寺鸣烟磬，空林带夕曛。望乡心未已，残笛不堪闻。
楼隐青枫外，南天叶未霜。寒山低度鸟，芳岸入斜阳。复叹年光暮，空怜鬓发苍。故园三径晚，归笑醉壶觞。
海国东风后，千门积曙阴。断云随雨薄，归雁带烟深。柳暗迷征骑，花寒笑客簪。翻怜胜游地，愁绝五陵心。
潇潇江上雨，孤馆独留人。山水愁中趣，莺花客里身。县楼寒树合，僧舍曙烟新。遥忆兰亭会，凄凉几度春。
客路谁相识，灯寒暮景收。一年今夜尽，千里异乡愁。骨肉知何在，渔樵欲共游。岁华明日度，飘泊逐孤舟。
饮马三溪上，长亭驿使催。千山犹积雪，一路尽寒梅。樵触岩云动，猿依岭树哀。初疑画图里，又恐是天台。
新年人日至，殊觉客愁多。故国音书杳，南天物气和。城春偏雨雪，江暝足风波。无限扁舟意，吾将咏棹歌。
好山吾所慕，今日水西游。花雨千峰暝，松风六月秋。龙为人听法，僧共鹿寻幽。如此林泉乐，荣名安足求。
归舟春水疾，举棹即辰溪。岸转山疑动，江分路欲迷。乾坤千里客，风雨五更鸡。自愧如萍迹，飘飘未定栖。
扰扰天涯客，悠悠武口船。年光双鬓里，春事百花前。浮世身如寄，还家梦屡牵。明朝过湖去，风熟片帆悬。
冬行虽寂寞，诗句总堪传。红树行人外，青山去鸟边。醉防归路险，老觉杖藜便。牧竖休相讶，衣冠本晋贤。
冬半才飞雪，纷纷近酒尊。窗明疑白昼，衣冷觉黄昏。有兴须乘棹，无求只闭门。幽居转潇洒，诗思满江村。
亦知今夕好，无地著尘埃。人在月下坐，风从树里来。对巢栖鸟定，照影去萤回。更道襄阳叟，清诗解品裁。
造物还同戏，为人不愿才。如何麟趾厚，翻受鼠牙灾。萱草春犹茂，荆花晚正开。时清无滞狱，行李好归来。
摇落深秋景，飘零远客居。芙蓉依水媚，杨柳对门疏。为士须行学，非农岂荷锄。无人上封禅，却忆马相如。
美人涉江水，爱此鸥鹭閒。参差各怅望，江水渺波澜。萧萧风日中，蔼蔼松竹间。天乎贷予时，再晤良不难。
野旷林烟薄，人稀径草深。感时多病客，遗药故人心。江树移寒影，城云结暮阴。五湖千里思，一曲夜分琴。
兔泉探夜月，熊耳挹岩霏。白玉无尘点，黄金似土挥。乡关心已遂，城市迹全稀。尚爱慈湖水，娟娟照戟扉。
忆别东皋上，经年不共吟。尘迷双病目，月照百年心。山色秋霜浅，江流夜雨深。微躯借君力，犹可强登临。
廿年求一见，万里得相亲。明月宁无酒，青山实有邻。天垂南海阔，水涨北溪新。不遂重簪盍，空惭满面尘。
明月长淮水，孤帆永夜船。缺云呈远汉，凉露落高天。州近更声急，山微塔影偏。江湖多兴绪，吾亦信吾缘。
高堂有嘉树，苍翠独参天。气接扶桑外，春归万木先。院凉□簟月，轩暝北窗烟。即此同先德，芬芳百世传。
草色连远近，人烟时有无。河翻暮雨急，山入海天孤。远道凭知己，安居愧役夫。棹歌何处发，清思绕江湖。
闻道山阴景，湖光一镜秋。远涵晴日动，迥带晚烟浮。花发连堤树，帆归隔浦舟。承恩方显擢，何许赋归休。
正是升平日，遨游属少年。琴尊三峡月，烟雨五湖船。紫陌联冠盖，红尘醉管弦。应知清兴远，踪迹遍山川。
息轺古招提，时维孟冬莫。天气熙如春，宵蛩起幽诉。独聆不能眠，披衣坐风露。缅怀踏歌人，翘翘亦何故。
竹静风停后，瓶香茗熟时。灯寒人未寝，露冷鹤偏知。颇爱良宵静，翻嫌白日迟。年年此斋宿，载诵我将诗。
识面嗟诚晚，论交觉独深。麟经三世业，蠹简一生心。诸老怜将尽，孤怀痛不禁。遗弦空自绝，无处觅知音。
酌酒坐晴沙，新秋景物佳。绿苔残雨霁，红树夕阳斜。野老来铺席，高僧自煮茶。对吟新月上，得意岸乌纱。
深谷有幽兰，清香发天风。君子不采掇，伤我寸心中。人生信有命，脩已任穷通。欲试养由艺，今且藏吾弓。
解却都堂印，红尘百虑休。乡心中夜枕，宦况五湖舟。已遂林泉乐，宁忘社稷忧。菊松三径里，相过有羊求。
环溪风景好，遗爱在儿孙。载酒船犹系，垂纶石自存。常教高柳护，忍使别流浑。无限羹墙感，难忘罔极恩。
招提薄暮至，夹道树重重。枝缀青猿果，巢深白鹤松。因闻禅语秘，顿使宦情慵。清绝题诗处，山寒雪满峰。
相逢遽相别，归计忆神京。百粤风尘净，孤舟日夜行。远人空恋德，老我不胜情。道出吴门下，烦君一寄声。
椿凋萱尚茂，游子思难禁。长望号天地，如何分古今。不回观化梦，空负倚闾心。惟有脩臣节，荣亲报亦深。
大流无此奇，偶置银河倾。愿回银河流，免与世浊并。一洗日月光，再洗天地清。何止天地清，万世无甲兵。
世惟识宝人，惜宝如惜子。宝为物所掩，念之容色悴。一朝此宝来，辄复喜不已。喜戚由宝故，以识为心累。
马上问罗浮，罗浮本无路。虚空一拍手，身在飞云处。白日何冥冥，乾坤一风雨。蓑笠将安之，徘徊四山暮。
三径五株柳，孤村独板门。先生正高卧，众鸟莫交喧。晋宋当时改，乾坤此老存。手中一把菊，秋色满丘园。
行色千崖里，风光三月中。山家愁酒少，造物爱诗工。好鸟簧为韵，新花锦作丛。吾能骑瘦马，不惜远追从。
南山爱夫子，夫子爱南山。孤鹤去千载，万松栖半间。无愁催白发，有药驻朱颜。夜半风雷作，龙来问大还。
客访贫家少，连旬幸作东。笙簧都万籁，俎豆亦千峰。冠带迎人懒，情怀傍酒浓。白头君莫笑，醉袖舞春风。
探梅非探梅，梅花满玉台。北风吹尽日，疏雪点荒苔。色得乾坤正，精成造化胎。无人知老子，刚坐一牛来。
山中犹远志，小草已人间。不是无经济，谁能断往还。江鱼肥入馔，霜橘绿堆盘。问我心何住，红藤拄杖端。
碧玉架云端，朝朝倚玉看。时情膏火里，世事奕棋间。古榻多便静，华簪不博閒。篱根散发醉，又对菊花斑。
曲径黄云外，青山一路深。卷为乘兴地，人间何处寻。白龙三亩水，紫府万回心。锦囊挑不去，千峰暮色深。
秋光何处好，都在野人家。和露朝餐菊，分泉夜煮茶。风清天发籁，溪浅月笼沙。此景无人共，閒吟步落花。
举世长昏饮，畴能问独醒。门无题凤字，囊有换鹅经。种就花成锦，移来石作屏。闲中供一玩，相对眼偏青。
遁迹衡门下，栖迟得自由。梅花悬小帐，莲叶汎轻舟。事业惭鸣凤，生涯笑拙鸠。尘缨何处濯，门外有清流。
此雨送残月，阴云隐有雷。草虽宜湿长，花亦要晴开。沟漫鱼争上，泥深马忌来。春山只隔眼，应待我衔杯。
小园西百步，五亩未为悭。得雨草皆满，无风花自閒。尽清全赖水，论足尚亏山。树艺有馀养，其如丁者顽。
言语不可苟，谨之应免尤。使听人不厌，容察实无浮。当识寡为吉，勿令轻起羞。此声心所发，心要与声酬。
两旬方一出，门外事纷拿。鱼促春波浅，鸟争林日斜。老夫倾竹叶，稚子捉杨花。小坐聊乘兴，犹堪感物华。
与君将短发，惭愧柳条春。白日急换岁，黄金忙杀人。渐怜知己少，独觉老怀真。把酒不在醉，看花聊此晨。
雨来溪树好，翡翠散明珠。若若万叶动，萧萧群响俱。微风送馀沥，返照妒深濡。浩荡恩波足，惟怜爨下枯。
西风能几日，此夜忽中秋。宇宙清如洗，山河影欲流。病身愁对酒，羁思懒登楼。遥想南归者，凄凉共一舟。
病中身贮火，夜觉雨鸣阶。厉气潜收障，清风细入怀。池翻疑倒海，檐瀑似飞厓。咫尺斋居子，欹床有句谐。
谁分岩下种，孤秀出丛林。力饱冰霜健，根培雨露深。坐怜方外友，持结岁寒心。已共论三宿，临风更一吟。
未受三牲养，俄惊两鬓霜。悲生慈竹径，尘掩寿萱堂。阿母书来速，仙翁谱系长。传家孤凤在，恩重水曹郎。
吾宗有贞君，尚友千载士。我方直承明，相督返桑梓。至人炳几先，达者贵知止。怅望溪上云，卑歌念君子。
高阁逼霄汉，客边望眼开。雁将秋色去，潮带夕阳回。天地双蓬鬓，兴亡一酒杯。此怀不可极，倚槛独徘徊。
小瓮藏天地，大杯挥古今。宦情秋梦短，世事海波深。北枕渊明卧，南耕梁父吟。官卑多抑畏，惭愧昔贤心。
春光怜欲尽，气候未全平。屋霰激寒响，檐风吹朔声。蚕登何处箔，牛废此时耕。岁计知无赖，凭谁达圣明。
养鹤向江洲，每怜江事幽。沙鸥同入社，野鹜避回舟。梦落松巢冷，路分鹏背秋。好诗满人世，灯火为重篝。
江月雾中明，孤舟触浪行。吹笳知远浦，沽酒听寒更。旅雁依依去，霜风落落鸣。故园松与菊，今夕倍关情。
东园桃李树，灼灼春妍华。佳人不再摘，芳意其如何。白日每不退，流光竟蹉跎。大运苦难遇，感此哀情多。
一径惬幽寻，悠然世外心。不缘流水泛，那识落花深。潭影澄天镜，松声韵素琴。前林烟磬发，归晚月沉沉。
朝回独掩扉，高卧息尘机。春色如怜客，飞花故点衣。雁行惊别久，鹤病忆群稀。何日南湖上，春云满棹归。
四月惊涛白，扁舟发大江。不因临绝险，那使壮心降。天际群峰碧，矶头白马双。胜游殊未已，聊尔驻麾幢。
志穷名愈晦，道在命何悲。得失惭求剑，凄凉陋泣岐。日酣花弄色，烟重柳颦眉。遥想春光好，令人喜复疑。
扁舟宿江口，露下夜初永。菰蒲猎猎声，叶飐风不静。缺月出未高，微波翻碎影。王事有程期，无寐自深省。
欲问柴桑里，来寻陶令家。菊香无旧蝶，柳色有新鸦。云净浮青嶂，潮回拥白沙。县街今寂寞，酒贵不堪赊。
昨日雨犹少，今朝风更多。江吞大信水，峡束小孤波。万事古如此，百年今若何。明当发征棹，沽酒一高歌。
漠漠烟村外，孤舟宿暮云。邮亭灯隐见，水国气氤氲。微月当篷露，啼鹃隔岸闻。客怀自今夕，谁叹久离群。
疏雨不复月，蟋蟀空自鸣。出门送佳客，正值新月晴。月晴已足嘉，况复惊波平。君知爱月意，莫惜清宵征。
今年春色丽，惟有上林明。暖日崇桃映，疏星积李横。碧鸡临水舞，黄鸟逐人鸣。东风随处点，造化本无情。
同云酿飞雪，远近皆琼瑶。冰壶冻六合，万木皆萧条。策蹇来幽人，抱琴度危桥。何处觅知音，前溪路迢迢。
风雨连朝恶，馀寒尚袭衣。莺花经目老，车马及门稀。自喜一心静，休论万事非。任渠群燕雀，终日傍檐飞。
云散雨初收，乘閒独倚楼。岚深青可染，树重翠将流。斜日林间下，轻烟象外浮。严城将试钥，点点乱鸦稠。
兔魄过三五，光同昨夜清。嫦娥非有意，尘世自无情。莫讶一分减，何伤千里明。达人穷物理，应解戒持盈。
肤寸起遥岑，晴空忽作阴。卷舒空有态，聚散本无心。伴鹤閒栖树，从龙惯作霖。蓬莱常五色，应护斗间深。
地僻尘纷静，重门昼不开。虚庭团竹树，曲径换莓苔。阶下无人过，窗前有鹤来。自焚香炷坐，吟赏谩徘徊。
万木皆萧索，何缘有此风。飘香同桂子，敛色陋芙蓉。露冷春容在，霜清晓睡浓。悲秋嘲可解，莫妒宋词工。
众芳摇落后，雪里见春红。煖律回寒律，东风占北风。林空香作阵，叶落锦成丛。拟与梅花匹，都忘富贵中。
登高何处是，风雨苦相仇。人比黄花冷，山横翠黛愁。隔宵淹去马，绕坞听鸣鸠。醉把茱萸看，凭谁共倡酬。
行行上玉京，得意马蹄轻。乌府徵书急，黄堂狱讼平。子容人颂德，若水史垂名。会入端公选，应教一道清。
三月吴江上，垂杨作意青。两堤烟冉冉，一路雨冥冥。客况今初识，舟行未可停。渔翁不愁惧，独立钓前汀。
渐喜逢人少，扁舟傍野塘。绿波侵隐几，细雨对分秧。潮长汀蒲短，风微岸芷香。沙边双白鸟，来往亦相忘。
我有龙渊物，谁云鸟道难。桥横江不阔，岭度雪空盘。感慨悲前事，威棱想旧官。投荒吾不恨，指佞万人看。
日扇逢林却，风旗改路回。悲凉元此岳，攀陟复何台。云破远峰出，天秋孤雁来。明朝异南北，归骑莫教催。
珠阁晴逾丽，山林午自和。我来驱独马，笑尔溺双鹅。腊雪融楼薄，溪风傍竹多。虽非宛丘习，吾醉亦婆娑。
水落移舟稳，山行酒暂随。寺高垂路细，林密见僧迟。楼阁登临日，江淮独去时。不应聊驻此，愈重白云思。
识汝尘埃际，飞腾步步高。许身元稷契，努力更风骚。暂亦游香署，终能夺锦袍。仲言应过数，万里两鸿毛。
此寺城中僻，边城野四围。青天直塔上，落日称僧归。殿古松风入，台春草雪微。觅碑吾不懒，所虑鸟惊飞。
会少怜君暂，台孤引望频。清秋属过雁，落日有征人。华岳元通洛，黄河不弃秦。异时愁独上，千里见嶙峋。
入殿笙箫合，开筵锦绣围。苑枝春竞发，台日晚犹辉。语燕窥吟管，飞花坐舞衣。二豪同酩酊，与尔月中归。
载酒来朋远，寻芳出郭遥。遇花双盖住，系柳一骢骄。野席留香迥，晴尊助艳娇。谁言阑百宝，吾有玉鸾箫。
菊筵开遇雨，秋色转增孤。冷翠元浮席，流香故洒壶。蕊沾卷袖摘，径滑倩人扶。莫谓无开霁，斜阳酒重沽。
王归不待月，二子共登台。天地划然皎，山河相荡回。虫鸣崖底叶，雁影掌中杯。为问山阴客，还能棹雪来。
胜地留宾切，离筵散酒迟。网鱼生跃案，摘枣脆连枝。草夕鸣蛩动，天秋过雁知。河桥明日事，愿尽掌中卮。
有明终不减，暂掩亦何亏。万国喧呼地，三更鼓角悲。轮生桂与发，光复兔还随。显晦每如此，人生秪自疑。
节有吾家会，天能此夜阴。蟾蜍逐月没，桂子落云深。同是悲秋客，况怀天柱心。引杯光欲闪，徙倚向东林。
省叶辞寒尽，庭花向暮飘。黄云变玄朔，万里入层霄。洒地纷纷密，凌虚脉脉遥。北风聊可咏，携手不堪谣。
半夜雷驱雨，清晨草映空。起看南仆树，知是北来风。宿雾笼初日，晴天灭断虹。剧心时序晚，遮莫傅岩功。
名园多感激，继至转芳菲。节恨清明逼，人怜故旧稀。暖烟低野净，云日度花微。莫漫愁春赏，吾今巳拂衣。
万动各有息，吾亦念吾栖。鸦翅昏犹接，花蹊曲欲迷。草堂烟火外，稚子竹林西。自笑忙何事，还家每宿鸡。
废坞欢能胜，群游百任为。持竿探乳雀，掷石打黄鹂。落果呼儿拾，逢花折自随。黄昏休拟驾，郊月巳曾期。
昨与君游处，今来讶不同。早荷浮嫩水，夏树起初风。人醉孤亭上，禽鸣万竹中。兴深天亦助，斜日片云红。
节过诸芳尽，冬深尔独妍。那知冰雪候，复敞菊花筵。蕊冻黄逾嫩，枝疏绿更鲜。试令彭泽见，应费掇英篇。
断酒狂全减，抛书懒更成。山深人事息，僧老道心平。坐石分松影，横琴理涧声。夜凉清不寐，披草月中行。
翻经非有愿，击磬果何心。偶尔依莲社，翛然近竹林。松风馀万顷，萝月抵千金。莫买深山隐，禅关日可寻。
青嶂白云蒸，高台野客登。鸟迷方外路，云护定中僧。对酒狂何在，翻经老尚能。摩挲岩下石，坐语记吾曾。
涉世齐诸妄，冥心近四禅。有言皆象外，无物远尊前。古帖临池拓，春酲枕石眠。悬车自吾志，何必问行年。
浊酒嗟何至，清吟幸可酬。独怜盈把色，掇取一篱秋。制枕功偏永，缄书意更幽。骚人歌令德，兰蕙本同流。
七泽名何辨，三湘水既同。影摇坤轴动，形凿楚疆空。浩荡吞南徼，平成赖禹功。中流操楫者，破浪慎长风。
自叹百年客，离尘复入尘。关山南徼路，风雨独行身。向物情俱淡，还家梦已频。须知千白璧，难买一阳春。
幽居屏群虑，散发坐虚宇。清风卷帷入，偶尔成宾主。歌谐众籁鸣，醉散长襟舞。列仙眇何之，神游越千古。
葵老初辞蝶，槐疏不翳蝉。卧凉收簟竹，饮减怯觥船。自蜡登山屐，长赊对菊钱。浮生最难得，丘壑度丰年。
鹿饮红泉细，猿啼翠壁重。仙云凝舜冢，王气拂秦松。地接金椎道，山藏玉检封。鼎湖长在望，何处仰宸容。
开园非洛下，抱膝且隆中。出处关吾道，文章有至公。祗今瞻岳立，谁与叹途穷。一息图南翮，仍抟九万风。
小筑家林接，幽寻野兴通。雨麻翻径绿，风枣堕阶红。地僻衣冠懒，心閒著述工。渠头秋水至，东望意无穷。
霜月明如昼，沙溪见底清。客疑灯下坐，舟向镜中行。读易无昏字，看山辨远名。祇应归棹上，翻遣别怀生。
野日正矜午，岭云难自凉。祗愁山石裂，渐觉黍苗黄。物役煎衰鬓，吾生习瘴乡。眼中多茂树，安得置藜床。
胜侣皆灵运，名僧有道林。行歌穿竹径，醉舞占花阴。寺好偏宜古，山幽不厌深。春城无限酒，爱向野间斟。
抱郭青山丽，侵门碧草长。闲居悲物役，病起惜春光。看竹仍扶杖，临花暂举觞。莫嫌多意绪，蓬鬓已沧浪。
千山风雨急，离况转萧森。柳色春难透，梅花冷不禁。谁嗟行路险，独抱古人心。瘦马蓝关句，烦君细细吟。
西轩栖隐处，松鹤与人閒。素节终相保，冥飞岂易扳。瘦宁知卫禄，清不受秦衔。子和孙枝秀，还渠藉好颜。
感时惊雨雪，抚已惜精神。镜里容非旧，天涯岁又新。愁来便枕簟，客至强冠巾。聚散思今昔，相看意更亲。
为客有长夜，出门无故人。多情千里月，送此一杯春。大梦难醒世，虚舟不定身。颓然倚篷底，犹自忆垂纶。
秋思正凄迷，千山入九溪。路危频下马，午过不闻鸡。秃树疑人立，荒禽作怪啼。孤烟生远垒，隐隐动昏鼙。
泽国风光别，残冬天气柔。水平鸣桨滑，山近捲帘幽。得句呼儿写，开尊与妇酬。青林挂红日，留我一停舟。
越雪由来罕，清晨忽满墀。二年初快睹，三白敢深期。日午消还尽，檐阴冻欲垂。民饥方待哺，翻恨麦秋迟。
矫矫松柏枝，在彼丘中阿。上盘青云端，苍翠郁嵯峨。惜哉千尺干，严霜摧其柯。本为大厦用，不竟当如何。
天上何所有，团团白玉盘。可怜秋半月，只是客中看。影直朱楼午，轮高青嶂寒。美人何处共，光彩隔云端。
濛雨萧条至，悲风日暮多。积阴生径草，永夜落庭柯。宅愧高人隐，门劳长者过。白鸥如有意，相逐下烟波。
积雨空林畔，庭除烟雾昏。佳人不我至，樽酒向谁论。野树斜连屋，秋山遥对门。何时孤兴发，骑马到荒村。
北望风尘里，遥思日月边。山河临地极，楼观倚星躔。翠羽开诸国，金瓯至万年。自从归病后，常梦五云前。
消息三秋隔，虚瞻鸿雁群。长安望不极，落日起浮云。奉使何时出，吟诗谁共闻。岂知离索久，病思日纷纷。
古寺垂杨里，楼台照落晖。重来旧游地，却与故人违。云树千山暗，风花三月飞。未将湖海泪，空洒路傍衣。
系马长松下，风烟几日留。天高还薄暮，地迥更逢秋。孤嶂开僧舍，千峰绕佛楼。自能来白社，不用远公求。
骑马侵晨出，看山至日昏。鸣鸡千嶂里，高树一家村。白石斜通径，清泉直到门。秪疑人世外，别自有乾坤。
戴生久离别，宦况近何如。白日閒官舍，青云近帝居。明时难自晦，直道未应疏。问我生涯事，山中懒著书。
君家白玉朵，不数黄金花。淡淡含秋色，亭亭傲岁华。闲云依槛静，明月傍坛斜。偶坐题诗去，寒香为尔誇。
孤城三日住，客子意何穷。水国春多雨，江沙晚更风。宦情临汉上，乡梦到秦中。几欲相拚过，清尊未得同。
寒岁开筵处，佳辰对碧山。梅花似白发，萱草亦朱颜。志与和熊苦，身因驾鹿闲。百年应自慰，常见舞衣斑。
羡汝非几鸟，群飞志岂安。即看成羽翼，何日起扶抟。丹徼通南极，沧溟近北寒。天风吹送尔，九万赤何难。
此日忆京华，孤城春望赊。云霄双凤阙，歌舞万人家。香脆金盘菜，寒轻綵胜花。繁华旧时事，回首一长嗟。
野水无人地，寒梅独自开。花疏间翠筱，树古积苍苔。岭雪春潜至，林风香暗来。一枝犹可折，横笛暮休哀。
莽莽黄云起，凄凄素雪浮。堂深偏近烛，院迥不依楼。喜见漫天舞，愁看向日流。更将三白兆，一慰老农忧。
谏垣初北上，奉使且东还。冠冕留仙宴，江山慰客颜。节停淮海曲，槎到斗牛间。别后金门侣，应怀玉殿班。
此别何时晤，佳期难重寻。扁舟南国远，岁晚大江深。白首三年客，沧洲万里心。平沙有归雁，并起送离音。
白日春城暮，孤云天际阴。君行万里外，予忆一何深。夏拟浮湘水，秋应到桂林。衡阳去不远，莫使雁书沉。
汝到河西日，常令消息闻。风尘暂把袂，霄汉忽离群。帆转天边树，楼停海上云。飘飘岐路侧，何地复逢君。
塞雁去复尽，燕台愁望春。十年同病客，万里各风尘。南国已碧草，清江空白蘋。秋来有词赋，莫使怨骚人。
敬皇十八载，四海一何安。鼎成弃万国，弓堕哭千官。白日园陵閟，秋云松柏寒。龙游万岁后，寂寞葬衣冠。
地北怜为别，天南真可哀。同时万里去，隔岁一书来。水阔蛟龙出，山深杜若开。相思有词赋，愁绝并登台。
入閤开尘拓，留尊对苑墙。杪秋馀暑湿，高树独风霜。岁逼乡心甚，天增病骨凉。自怜情兴减，不比向来狂。
胜地岂常得，幽盟难重寻。清晨驱马出，聊此息尘心。鸣磬秋堂湿，然灯古殿深。吹箫爱仙侣，缥缈隔珠林。
晚就田郎饮，高歌坐此庭。炎天忽云雨，西日更雷霆。席傍檐花湿，窗临苑树青。相过恋朋好，常得慰飘零。
吾怜陶处士，潇洒出尘埃。白发秋逾短，黄花晚自开。百年常对酒，九日漫登台。却顾轮蹄者，悠悠徒尔哀。
乾坤聊一舫，高卧此斋深。竹散琴书色，窗开岛屿阴。乘桴浮海意，击楫渡江心。无限风波里，何人叹陆沉。
此日吾初度，深杯且自挥。眼看儿女大，身觉弟兄稀。未得浮沧海，徒然傍紫微。齿年今不小，心事已多违。
白云送秋老，一墓海门边。花忆啼莺日，风悲种树年。人间馀翰墨，天上有神仙。从此辽东鹤，千年更一旋。
严霜凄卉木，兹岁忽将周。寂寂龙蛇蛰，寥寥江海流。暮灯喧巷哭，风角起边愁。不尽中原望，难寻万里楼。
鸣雁南方去，人今北地闻。水寒沉塞角，沙暮起秋云。独叫如求侣，相呼恐失群。高楼潜望尔，乡思转纷纷。
古人重结交，何必千万人。一一苟知己，安得各许身。嗟哉管鲍交，迹远心逾亲。后来相齐功，宁令负分金。
一径出林坰，四山开画屏。霜钟度远寺，雪柳带长汀。路转城闉出，云深石洞冥。千年埋玉处，龙气昼常扃。
年少谁如子，他乡怯病身。春风满归路，几日罢征轮。尘合青山远，河开碧树新。故园如见月，应念未归人。
残月曙犹上，断冰寒更流。风回青雀舫，尘满皂貂裘。勋业奁中镜，英雄水上楼。行人连日夜，陌上重回头。
城上楼台迥，山中日月开。眼空人独坐，吏散客频来。泉石秋先到，诗篇手自裁。隔溪花发处，时有鹤飞回。
南至三千里，东风一棹轻。石头城外晓，桃叶渡傍晴。客思奚囊重，乡心昼绣明。六朝佳丽地，登眺若为情。
细雨移花果，来禽帖重题。山林元有骨，桃李自成蹊。林旷传乾鹊，村深报午鸡。暖泉如可浴，呼杖小桥西。
不见尚书履，阶阴空绿苔。菊荒三径在，枣熟众禽来。迹为怜幽驻，图因好事开。秋风悬剑处，落日几重回。
尔音良不违，胡为系我思。何况当乖绝，飘飖各异枝。款曲杯酒言，果谐符守期。努力茂时猷，聊以慰我私。
今夜中秋月，云端空复情。人间同寂寞，天外独分明。桂子飘何处，边鸿度有声。他乡对家酝，愁绝为谁倾。
风流惊绝代，投老有馀情。海内求诗草，图中听水声。人多怜蹇拙，天亦爱聪明。回首荒山道，斜阳草树平。
只在秋江上，孤音何处闻。梦回千里月，愁入万山云。欲赋招难返，长怜思不群。此时还忆汝，书寄武夷君。
只在秋江上，连宵信不通。忽看云外影，漫拟顶间红。乐府音犹是，山家笼已空。此时还忆汝，学舞小庭中。
前年近夫死，今日汝云亡。泉石音容外，乾坤涕泪傍。才名悲造物，星汉失文章。吾道竟谁语，寥寥孤梦长。
寒江归去晚，秋树望中疏。霜没金蟾影，风传玉雁书。青山依别浦，白发对征车。相送万馀里，思君入梦初。
景物边城异，多愁旅更增。风高闻昼柝，日薄结秋冰。渡水愁沙陷，登山畏石崩。晚来孤馆宿，燃木即为灯。
月出千山白，风高万壑哀。沧江连海阔，飞阁倚云开。贫病秋还客，登临夜复杯。天涯几知己，候吏莫相催。
小坐依脩竹，新凉涤素襟。残砧秋戍外，长笛越江浔。一客惊蓬鬓，孤灯共此心。相看清漏尽，月转碧梧阴。
河上冰犹合，关山雁未回。君行阻舟楫，征马犯尘埃。天远惊离袂，春寒入劝杯。江东碧云外，日暮独悠哉。
清商不堪听，白露自生愁。孤枕寒先入，空阶雨未休。梦魂回永夜，悲怨集新秋。奇树中庭色，伤心不再游。
黄叶拥阶深，秋声杂暮砧。天空孤鹤唳，露冷百虫吟。锦暗宵衾色，琼沉晓佩音。可怜摇落节，感此倍萧森。
江月初成镜，山城独倚楼。徘徊如伴客，浩荡更随舟。陌上清光满，尊前烂漫游。岂知离别后，对尔转添愁。
独榻依萧寺，清尊散暮愁。疏钟闻上苑，片月在飞楼。天地双龙剑，江湖一钓舟。壮怀吾共汝，摇落岁云秋。
日明花外路，雨长竹间泉。隔谷难逃俗，依山自觉仙。功名归坠甑，宇宙入浮烟。已悟逍遥化，从今结静缘。
南武河山在，北窗花竹幽。羲皇吾所傲，秦越尔何尤。紫气通三极，沧波带十洲。悠然阅尘世，高枕白云秋。
水上谁家月，山中几度薇。坐怜秋色半，吟待莫禽归。风定松声合，云深竹径微。相过吾所愿，疲病兴如飞。
群芳时欲歇，惜此独荒凉。自昔名元美，当春意故藏。无人知艳色，何事吝清香。翻被东园树，因风笑尔狂。
岂是葡萄酿，祗凭玉露斯。愁多须此仗，禄薄本相宜。束带陶将去，登楼粲有思。何言顽与圣，更尽手中卮。
出省惟公暇，深居每独思。故人骢马客，薄暮菊花卮。月正清秋满，霜裁变露为。非君兹枉驾，何限使吾悲。
海岱惟吾土，生才每不群。承明今谒帝，意气始知君。叔度陂千顷，箫韶奏九闻。仍看作者志，直欲继斯文。
匹马送将违，心摇正欲飞。好依官道柳，且傍老莱衣。草藉清尊满，花馀故树稀。平生君共我，独自夕阳归。
微步出前墀，东方欲曙时。残花犹带露，宿鸟忽惊枝。饮酒身多病，看梳发有丝。未应迂谬迹，还寄省郎为。
在公常夙夜，出户偶徘徊。忽忽严更彻，纷纷曙色开。禁钟清晓月，宿露滴庭槐。鸟有鸣相和，人皆去不回。
海上分符日，城隅立马时。昨来何自意，早到使人悲。雨雪征途满，春风到郡吹。惟应大江去，浩荡寄相思。
敕使召还都，争言新命殊。三朝皆报主，六典复司徒。旧德今谁在，皇心古帝俱。最应边饷赖，西北壮规模。
终朝静无事，颇赖酒尊浓。醉里愁能薄，归来兴不空。深杯从妇劝，频顾觉儿聪。怪底陶彭泽，田多种秫功。
余家南望是，十里到城馀。地僻惟闻雁，村贫亦有蔬。旧开三径在，新结数楹居。早晚攀同驾，来看隐者庐。
潜寐忽已久，神游竟不还。目存犹髣髴，血继更潺湲。雨后花饶笑，春深鸟自闲。嗟吾亦多罪，天也独投艰。
三年书少至，万里兴难乘。暂尔忘乖别，从前废寝兴。梦回芳草积，愁入夏云蒸。待尔金闺去，思予卧茂陵。
行云隐明月，华烛散轻阴。南国词臣第，东游海客心。坐怜寒漏短，閒爱夜杯深。更听霜空鹤，翩翩送好音。
双屐带莓苔，新从日观来。山川游子梦，风雪故人杯。龙性应难驭，鸾情不易媒。莫言成独往，高浪驾蓬莱。
宾御促征骖，离觞且共衔。春风吹杜若，野日上松杉。郡外嵩高色，尊前史汉谈。竹林吾党在，何必羡江南。
北阙无媒者，南音只自操。向人肝胆露，为吏爱憎劳。药饵丹砂少，山林白雾高。故园茆屋在，相见接春醪。
世事足悠悠，因君复漫游。行随脩径转，坐占小亭幽。艳蕊晴堪摘，清池夏不流。诗情馀白首，云卧恣丹丘。
来往亦何求，风尘自薄游。为文千赋熟，行路寸心投。木叶淮南暮，家山白岳秋。惊心解携易，不共五湖舟。
人日欣同赏，禅栖七客来。残书留雪映，高兴待花催。燕越星方聚，风霜雁未回。淹留对红烛，便是百年杯。
密竹千茎翠，幽花一径迷。闭门初散吏，倚树更分题。赖是官曹简，能将物我齐。杜陵多遣兴，长钓浣花溪。
尘土梦初醒，招寻得此亭。泉分双井练，楼入四山青。倚树方成偈，烹茶旧续经。异时鸡黍约，风竹细来听。
入幕吾何敢，寒宵重有期。披云占藻思，零雨见新诗。弭棹沧江外，怀人落日时。归鸿如报客，春在万年枝。
柴桑虽久卧，三径未曾栽。海上封书至，篱根带雨来。繁霜吹短鬓，红烬落苍苔。纵是相逢晚，犹胜二月开。
久作尘中客，閒从堤上行。轻风花外度，残照雨边明。趋事联三省，游踪愧二京。当歌聊驻马，轻别若为情。
出处几人异，非缘薄省郎。交情异贫贱，世事有沧桑。煮海窥盐策，题诗出射堂。流年堪自惜，何用叹浮湘。
典午馀勋伐，中朝尚典刑。书能穷左史，文竟薄玄经。紫气终难翳，沧波逝不停。疏才惭许与，头白尚飘零。
欲送残春去，长堤日已曛。村舂隔水远，浦树到湖分。惜别贪携手，行吟独共君。莫惊沙上鸟，飞去各青云。
露重怜今夕，秋深试薄寒。溪声乱篱落，月色动柴关。菊密欲藏径，花娇故傍栏。相看疑梦寐，秉烛问更阑。
龙会经年别，鱼书望日迟。月虚徐稚榻，风煖马融帷。紫气怜谁识，青山秖自宜。幔亭金鼎在，空负玉筇期。
为客三冬尽，归程数问家。傍渔传夜火，濯足动江霞。日落村舂急，溪回山势斜。孤怀谁共语，一醉谢年华。
斗换羁南海，春愁雨满天。登楼悲往事，把镜及新年。庭草生寒翠，江梅弄晚妍。断云看雁远，客思若为传。
海月三山出，江城万井联。故乡望牛斗，清夜共婵娟。流影移庭竹，浮光满瓮泉。相看浑是梦，得意几回圆。
秋意动禾黍，山风稻欲花。疏星下平野，晓树散晴霞。尘世惭奔走，江流逐岁华。道穷堪薄禄，目断白云赊。
烟火成村晚，溪声送簟凉。心閒无鹿梦，水落见鱼梁。窗宿山云湿，苔荒石径藏。偶来公憩静，庭树想甘棠。
径转霞栖逗，门临川水平。狎鸥游处静，飞鹜落边明。入酌浮春艳，垂缨濯晚晴。却怜忧国梦，时逐五云横。
山静长无客，春深尚有花。疏林依转径，落日趁归槎。才薄儒称愧，云飞帝里赊。新蒲堪结绿，不与系年华。
喜近中秋饮，惭当上客星。池开平榻白，竹直落檐青。得句留山雨，敲墙过瓦瓶。移尊临露草，浮世感风萍。
来往三湘遍，真成感倦游。烟开林影乱，日出鸟声稠。草木惊时变，光阴荡客愁。所思渺天未，不见祗离忧。
结宅千峰里，真堪与世违。云来似招隐，鸟下为忘机。花径缘溪窄，茶烟带雨霏。有时还隐几，应是灌园归。
閒居澹时好，日倚槁梧吟。幸枉空虚足，重闻山水音。沧波投迹远，玄理寄言深。野服君能惯，从来多道心。
与君数相见，但讶往来疏。不惜买邻费，初营近市居。卑栖随燕雀，长物载图书。何日登楼赋，虚名愧应徐。
为爱孤山友，閒窗手自栽。尘襟风外洗，野望雪中开。心赏芝兰共，年芳桃李催。不嫌居近市，清梦自徘徊。
明月共千里，一溪君独幽。此时堪着屐，何处有藏舟。猿鹤声如答，藤萝影渐收。小山今寂寞，愿子勿淹留。
吴趋投暝发，楚树带烟微。千里占星聚，双帆逐雁飞。宁亲恩诏渥，报主壮心违。尊酒怜同病，天涯更独归。
天街秋宇净，月露淡交光。对此怀千古，悠然览四荒。开尊浮桂影，裁句竞兰芳。未就登楼赋，多惭姓是王。
客行愁节换，况复是春归。樯燕如相讯，汀花亦尽飞。问程犹故国，千里更迟迟。遥忆高堂燕，重嗟定省违。
月穷知岁晚，游子促归心。残雪千门曙，寒风百里阴。目随长路断，情寄故园深。日暮幽斋里，何人共越吟。
卫水秋空霁，仙郎别棹移。悬知西土慰，应动滑台思。仗剑宁辞酒，临岐且赋诗。晋云犹未远，倾耳听鸣丝。
客晤何曾久，他乡却忍离。君能开好抱，我亦不相思。陇树云千里，江门酒半卮。山川从此隔，鱼雁莫教迟。
奉寝传遗教，分香更系情。履犹明主迹，弦是向时声。寂寞无新故，荣华有重轻。尚疑仙乐动，别院夜相迎。
毋惊送君出，直道迩难任。讵是无知己，翻然谐素心。浮云看逝鸟，幽谷写鸣琴。亦有临岐泪，苍生望转深。
乘暇独登楼，捲帘清远眸。无堪望中意，翻益醉馀愁。云合山常暝，烟轻雨乍收。行藏吾自识，曲枕信悠悠。
握手语未毕，呼童且列筵。停杯坐秋色，看棹下江烟。汝狎严城漏，吾耽据榻眠。不知何所道，小别是经年。
谢客冠长解，抛书酒渐亲。陋甘为圃问，拙忆灌园人。引瀑全宜暑，栽花已过春。忽惊摇落思，高柳暮蝉新。
昔侍灵光日，红颜白玉珂。恩深百岁少，贫至一身多。故旧生涯在，悲欢隔世过。还逢脱骖者，沾泪向江河。
见汝娟娟静，谁能不解颜。身唯识燕市，骨仅返吴山。痛入啼呼外，逢应梦寐间。如怜泣成血，他日见探环。
繁坞疑春在，空塘得暑迟。长年木兰棹，游女竹枝词。万树声俱发，千山坐觉移。飞觞予不厌，促骑尔何之。
旬日乘休沐，芳洲绿渐迷。菰蒲疑水落，禾黍觉天低。汎与心偏在，浮生众岂齐。看他冠盖客，斜日五陵西。
似尔飞章少，看他属传同。星辰南纪阔，雨露帝乡公。蹑履衡云外，裁诗峡色中。苍梧去无尽，恐晚北来鸿。
吾子篇章贵，经旬思一搜。长怀愧薄劣，不敢问迟留。白日斗文动，青天璧色流。野夫何剧喜，万象总深愁。
自别李生久，乾坤吾不容。汝才今倚马，于辨复雕龙。一见时名失，千年国士逢。当令蓟门树，不复响秋蛩。
不尽青山色，维舟雨后看。閒云流几上，飞瀑散林端。游女千花暝，狂歌万竹寒。未须疑酒盏，吾岂任衣冠。
风尘吹逆旅，天地老垂纶。共醉青山色，偏伤远道神。离前多怯酒，乱后各怜身。欲作披襟话，秋霜鬓易新。
昔闻李供奉，长啸独登楼。此地一垂顾，高名百代留。白云海色曙，明月天门秋。欲竟重来者，潺湲济水流。
彭泽古达者，簿书安可羁。逢人羞作吏，竟日坐谈诗。春暖花源寂，云深药径迟。圣朝如可恋，未有去来辞。
万里君南去，新诗得共誇。如何近帝里，转似隔天涯。霜白枫难改，云黄日易斜。还期载春酒，同醉洛阳花。
炼石功难就，行云事颇真。桥如竞牛女，室已让鲛人。急难朋情见，流离客思新。江湖满天地，未敢问垂纶。
春至偏宜醉，醉来心转长。看花那辨色，斗草不成芳。癖就终为懒，忧多转若狂。何时敛轻楫，随意钓沧浪。
怪尔缘狂谪，书来转更狂。一官任湖海，十口厌文章。后进吾俱畏，浮名众亦妨。不须歌九辨，春雪满三湘。
尚忆商山聘，千秋卧未深。兵戈留地肺，羽翼转天心。衰矣紫芝咏，惜哉黄鹄吟。岂应龙变化，来去杳难寻。
十上书空就，荷衣太识君。倦游谗白雪，多路薄青云。客况难深语，乡书渐怯闻。还应赋秋兴，或可慰离群。
旷望天无际，能令客思醒。雨拖双柱白，山抹半螺青。小酌扶吟啸，孤帆破杳冥。如何未摇落，飞叶洒风汀。
黯淡看人足，峥嵘得句过。偶然酬造化，未敢问江河。后世谁相定，浮生肯自多。还须太玄就，埋著楚山阿。
褰帷过残腊，春事复离亭。日气摇沙白，冰文压浪青。饥乌惊复下，倦马策还停。处处疲奔命，谁能辨使星。
使君殊好在，五马看仍骢。说剑丰城色，振衣天柱风。宦携心事远，诗离物情工。满目交游态，高秋有一鸿。
谁道长安近，山城信自稀。隔秋除目到，罢览故人非。久不关吾事，频须理客衣。明年官不解，妻子也应归。
春雪覆江干，江城春未阑。泄云千雉合，迎日万花残。雁色悬秋曙，鸡声破梦寒。如闻郢中调，祇为和人难。
道人沧洲馆，拥径千琅玕。竟日碧云合，有时明月残。玄心澹相映，秀色净堪餐。忽忆青莲句，秋声万古寒。
野人无一事，爱尔云床眠。缓带松风集，开樽江月悬。僧仍解中圣，客亦喜逃禅。欲问西来意，难从醒者传。
十载三为别，那堪此别遥。剑星飞后象，梁月梦回标。名尚山涛启，魂先宋玉招。未应弦便绝，流水觉萧条。
自收孤臣泪，知非九辨才。天疑将日远，霜肯背春来。肱在先应折，肠馀此际回。莫教垂死骨，仍作不然灰。
不谓文园侣，柴门趁病身。将军无揖客，故国有归人。调忆朱弦旧，愁催白发新。奚囊数行在，知汝未全贫。
即看春事速，忍使赏心违。白首时情见，青衫旧德稀。催来花竞手，藉罢草沾衣。最爱斜阳外，扶藜缓自归。
月自中秋满，人从此会离。由来最圆夜，翻是欲亏时。玉魄斜穿树，金波细溢卮。清光转应好，脉脉待看谁。
马足时陵竞，颠崖古道横。山从一涧坼，水夺两崖鸣。径路疑欲尽，人烟俄自生。夜深见灯火，三户是孤城。
马纵知严解，鸦归觉讼虚。放衙居士服，隐几道人书。市远沽无酒，池清钓避鱼。一官何足忌，千载不关渠。
浊酒那堪颂，椒花尔兴新。自怜迟暮意，初作量移人。云迫中原晚，霜含故国春。一年唯此夜，莲漏莫教频。
掩卷将何道，凄其归思浓。名微真马走，官拙自龙钟。岁月辞何峻，乾坤老渐容。浮云众鸟去，落落一高松。
除书何足问，已自乞归耕。不必山公启，俱先海内名。鼓鼙秋转急，幕府岁仍更。赖有疏慵在，犹堪寄此生。
忽忽秋将暮，悠悠欲傍谁。无才薪自积，有禄桂从炊。贪作传杯过，数为同舍期。南冠笑相拭，莫使晋人疑。
故人日以故，新冢岁行新。自惜无涯智，翻随有限身。落花寒食节，芳草旧园春。任是风光好，那无泪满巾。
美人政成后，日晏但鸣琴。贻我淮南曲，兼操郢里音。调孤春雪好，寄远白云深。欲往高楼奏，应悲两地心。
天门挥手是，宛转尚干盘。但语中原小，那论行路难。夜分先得日，春去独留寒。不尽登临意，翛然思羽翰。
绿草芳原平，青山一带晴。玉鞭骄试马，珠弹惹啼莺。曲奏低云度，杯深贮月明。促归传钥待，游冶遍春城。
馀映沈冈疾，悲风捲地寒。烟中度淮水，月下扣柴关。半醉霜犹冷，孤眠灯欲残。可怜今夜梦，肠断野云间。
忽讶秋风玉，由来冰雪姿。孤光明绿苇，独秀出污池。宠谢华堂剪，閒依野钓丝。清芬烟水外，不受一尘欺。
傲世吾何敢，高情客故来。鸟迎云盖入，花近野筵开。种秫常供酒，攀萝并上台。惟应渔父笑，桃向水边栽。
故人能载酒，秋色满枫林。三径因谁辟，千杯为尔深。城乌啼夕照，塞雁度寒砧。不惮归途远，应怜命驾心。
废寺残僧在，寒灯绣佛亲。风尘驱短鬓，意气向何人。白石南山夜，青尊北海春。古来豪杰士，偃蹇见经纶。
天畔移孤枕，峰头卧五城。银河垂地落，珠斗近林横。闽越苍烟合，蓬莱碧草平。未须愁罔两，中夜火轮生。
系缆依祠下，开尊向水滨。共怜今日醉，犹是昔年身。风急豚翻浪，樯危燕趁人。烟波正如此，莫负玉壶春。
旅病怜秋色，相逢一解颐。看君花满县，愧我鬓如丝。把酒还听鸟，开襟且论诗。黄粱今已熟，那计梦回迟。
檐雀噪曾频，乍逢问二亲。喜闻颜似玉，应是寿长春。桃熟蟠山近，莲开玉女邻。思归扶杖屦，对景可全真。
直上断岸悬，崎岖一径缘。白云秋满壑，红树老参天。神护轩皇鼎，灵通太乙泉。何由结丹侣，共此学长年。
官舍延星使，灯前数举觞。何当添夜漏，聊复驻春光。鸿雁北来尽，关山西去长。赠君有芳草，岁晏莫相忘。
献赋长为客，风尘鬓易丝。投珠还自惜，倚玉几相知。庭旷生秋早，城高度月迟。聊同河朔宴，定拟竹林期。
为郎殊客礼，领郡重予招。积雪留孤馆，飞觞动几宵。有家何处定，多难此身遥。国士淹今日，应悲豫让桥。
重到谈经处，萧条人共嗟。禅心馀贝叶，老眼讶天花。孤磬风犹袅，双松月自斜。太虚渺无际，知是远公家。
雨歇上林静，春归东阁虚。欲烦青鸟使，遥寄美人书。柳出宫云外，鸦鸣海日初。只今弹铗者，不为食无鱼。
悲秋仍兔苑，华发几茎新。黄菊频催老，青山久待人。交情且樽俎，世事各风尘。醉别王孙去，天涯草自春。
相期赋九日，倚堞兴何饶。天若来风雨，人应感寂寥。长河明远色，寒柳净疏条。更爱东林胜，谈禅坐此宵。
残年百事过，阅世复何言。多病仍春草，全家岂故园。游丝风不定，乱雀日相喧。我欲从丹侣，青山静掩门。
短筇不到地，老子爱楼居。徙绮常科发，疏慵肯著书。窗高生月早，檐迥接天虚。万户灯明灭，秋光澹自如。
宦情与客思，岁暮共悠然。云暗春前树，山明雪后天。浮沉惟短褐，聚散几芳筵。莫惜今宵醉，相期动隔年。
云惨失峰峦，林深鸟自安。山城七日雨，客舍九秋寒。绿酒愁边尽，黄花醉后看。痴儿问行路，不道仆夫难。
为爱云山色，凭高望几回。孤吟方露下，百感复秋来。夜爽风鸣树，天清月在杯。共言今子建，八斗不凡才。
勾漏辞官早，丹砂不易成。门閒二水合，天远一鸿轻。为客幽期过，悲秋白发生。菊花谁共采，风雨独含情。
征骖闻早发，客自塞门归。天暝乌栖树，城寒雪拥扉。美人仍两地，春梦不相违。独赋关山月，茫茫共素辉。
别后缄书少，天骄数往还。正忧烽火急，翻羡草茅閒。积雪犹平涧，残阳半在山。相逢春尚浅，杨柳未堪攀。
城西六月暮，笛里万山秋。野水天光净，沙汀日色浮。清觞聊泛泛，白鸟任悠悠。逸少今千载，何人复胜游。
复此岁将尽，乌啼霜满城。孤灯千里客，夜半两年情。北望边愁剧，西来鬓发更。乘春发骢马，犹自问苍生。
春草遍三川，征轺入蜀年。栈通星使路，岭断夜郎天。关塞双旌转，风霜一剑悬。劳歌对明月，江上几回圆。
迢迢牵牛星，乃在河汉旁。织女处其东，脉脉徒相望。鸳鸯失羽翼，乌鹊难为梁。采采芙蓉花，道远不得将。
燃桂生涯尽，飞蓬旅迹多。地偏馀水石，乡远隔关河。夜帐悲猿鹤，春山怨薜萝。萧条剡溪宅，风雪近谁过。
结绮誇前代，临春忆大家。清歌传宝瑟，丽藻掷瑶华。殿倚千门月，楼飘万井霞。即今商女恨，悽绝后庭花。
邂逅为玄日，踟蹰射策年。飞觥桃叶下，授简竹林前。调已中华绝，名应大海传。乱山铜柱外，若个是新阡。
望望山疑近，行行路转遥。依冈梅子熟，夹路豆香飘。翠幕萦朱户，红妆簇画桥。百钱犹挂杖，烂醉在今宵。
此夕庭阶树，真成奕叶光。赋曾标五子，名欲擅三王。客礼龙门下，神交雁塔傍。百年兄弟好，同日奏长杨。
小市良乡驿，征人暂解鞍。空林万木落，孤馆一灯残。旅色逢秋暮，乡心入夜阑。那知百里外，明日是长安。
绝顶开楼殿，中流见画图。云霞千界合，宇宙一山孤。远浪晴连蜀，奔潮夜到吴。向来舟楫念，寂寞对江湖。
摇落龙蛇岁，天南坠客星。寒灯孤月白，遗冢万山青。永闭高人宅，谁题处士铭。伤心旧朋辈，十载递凋零。
谈玄吾不厌，问字尔相寻。兴逸飞流赋，情高漱石吟。春郊联玉勒，夜阁拥瑶琴。二仲翩翩在，何烦觅向禽。
何限萧条色，相看一坐中。乍收霞脚雨，仍起石尤风。逆浪冲飞鹭，惊沙没断鸿。移文岩际满，独此滞征蓬。
一尊春兴剧，花下共传筹。艳质霜先避，清香月并流。诗怜群玉句，人倚仲言俦。恍入西湖道，吾家万玉楼。
寻幽来古寺，霁色傍禅栖。剑岂双龙隔，门难一凤题。夕阳高枕外，新月乱帆西。共惜天涯别，何妨醉似泥。
君平曾寄蜀，尹喜尚留秦。杏植三千亩，桃偷七十春。壶中长宇宙，屐底半星辰。白日飞鸡犬，无劳颂大椿。
并蒂秋难老，同心暮更嘉。金茎双濯露，玉蕊对凌霞。色映天随圃，香飞靖节家。翩翩白衣过，把酒兴无涯。
此夕仙槎逝，当年宦辙回。松犹彭泽抚，木已豫章颓。献赋名空藉，修文业未摧。祇应丰狱底，剑色谢风雷。
金陵城头秋月深，城乌夜半啼高林。闺中思妇桃红烛，斜倚寒窗听不足。低鬟无语湿罗衣，起视明星河汉微。
荡漾千峰色，轻舠入翠微。凫迎仙令舄，鸥拂野人衣。岸柳晴犹湿，江云冷不飞。天风乘醉起，吹送月中归。
长忆青门郭，芳菲此日殷。花开三月雨，春隔万山云。夜鹤应谁怨，汀鸥且自群。主人有归梦，莫勒北山文。
隐几虚堂夜，幽怀谁与论。星河临九陌，钟漏彻千门。黯淡伤春事，踟蹰念主恩。蘼芜今已绿，归路滞王孙。
客来山水际，为我鼓鸣琴。月泛三湘色，松流万壑音。焚香消昼永，啜茗到更深。莫漫弹招隐，方怀桂树吟。
旧有沧洲兴，今成绿野游。桃花千树雨，月色半间楼。隐几山光入，开帘海气收。却令麟阁上，图画想风流。
父老迎相问，君今华发归。云霄身自贵，家国事多违。具迩差皆尽，同游既已稀。畏看旧门巷，先有涕沾衣。
山居涉长日，散发不容簪。酒熟床头漉，诗成枕上吟。移花常待雨，种树稍成阴。欲叩金闺侣，何须此陆沉。
命驾何相值，开尊夜向寒。风高边雁尽，霜冷菊花寒。天地吾徒在，江湖此会难。占星应有地，总傍少微看。
春尽无登眺，留山待客来。残花岩际落，野席雨边开。雾合峰阴树，云飞洞口台。醉忘归路远，昏夜踏泥回。
别久鬓如丝，金门老画师。相逢春雨夜，正是落花时。能事江湖得，浮踪岁月私。旧游今欲尽，君去可依谁。
蓬门长日闭，俛仰自为欢。酹酒邀花饮，分鱼唤鹤餐。閒看秋水淡，老觉世涂宽。不是无萧索，人间事更难。
一自客咸秦，愁看落木频。秋随暮雨尽，寒入敝裘新。金马吾堪隐，雕虫老更亲。最怜窗外竹，萧瑟故人邻。
岁晏尔何适，情亲泪满裳。片云山下舍，孤剑橐中装。风急洞庭白，月明关路苍。泽兰如可采，为寄说行藏。
独坐空斋静，悠然太古心。日来亭己午，云过总成阴。山鸟乱鸣树，和风微动琴。平生寥落意，因以忆长林。
尽日风雨急，黯然千虑侵。不知江海客，何处酒杯深。萍水居难卜，云霄陆可沉。思之叹离索，一为赋愁霖。
浮名那足恋，风雨问归途。客泪三年尽，乡心一雁徂。衣将裁薜荔，帆欲挂蘼芜。明镜刀头夜，霜华鬓有无。
冬夜月仍满，入林疏影横。霜清薜荔色，雁度关山情。对酒兴难尽，披裘寒更生。故园丛菊在，寂寂照残英。
客久复行役，将因慰所亲。燕齐俱异路，冰雪未归人。水涸鱼龙苦，江寒豺虎新。贱贫何足问，君自慎风尘。
月引谈天兴，春留卜夜欢。柝声沉远戍，花信怯馀寒。梦自依温树，游堪理木兰。平生去住意，寥落为君弹。
别来频岁换，书到及春寒。落月劳相忆，因风劝强餐。寸心国士尽，端绮美人看。廷荐吾惭汝，儒冠何处弹。
杨柳尚堪折，挂帆秋色过。长悲读礼尽，专对诵诗多。拜阙仍持节，趋朝及赐罗。槎浮吾忆汝，夜夜望星河。
士固各有志，官何不可为。传经且易水，吾道况明时。俗古悲歌壮，堂春讲诵迟。河阳花纵好，桃李亦枝枝。
客久忽不乐，曰归秋色深。凶荒数口计，迟暮百年心。柳自河桥折，花曾谷口寻。朱弦莫中阕，终曲为知音。
独客惨不乐，曰归秋色深。白云游子意，青鬓选人心。候雁征同宿，寒花去可簪。天涯兼岁晏，吾亦想中林。
秋堂静黯黯，霜菊粲枝枝。有客狂能就，无官醉不辞。餐英嗟物换，簪艳觉颜衰。篱落风流在，长歌彭泽诗。
冷雨挟风紧，昨暄春日迟。物情应似此，天意总难窥。转忆冬晴好，差怜午雪垂。君看落梅处，不醉复何为。
月出湖波白，乱流山势斜。榜人能辨树，仙客拟乘槎。宿鹭惊还定，明蟾阙亦华。此中幽胜别，老去好浮家。
大隐在城市，清幽独羡君。凿池堪受月，架栋欲栖云。冠挂神羊影，身藏雾豹文。偶谙心所好，不是为离群。
经旬雨不绝，兀坐郁愁思。溜断声方歇，云来阵复随。沼深容我濑，天漏令人疑。何事君高兴，挥毫犹赋诗。
应绍忘年友，怜君老一经。兴酣时卜夜，谈剧每移星。昔诧玄言白，今嗟坟草青。望庐思笑语，双泪为君零。
人以官拓产，伊产以官落。何能卑小官，而不清献若。世情难与偕，所贵在空橐。贻谋亦有良，一经不为薄。
古道冰犹合，出门色转舒。谁种棘为林，畏此刺人裾。倚鞍令缱绻，中夜几踌躇。有怀不可吐，愿言爱居诸。
谁似君三绝，当由韵不如。试看诗在画，直以篆为书。披卷生情慧，含毫寄想疏。文心通体映，此亦但其馀。
文字虽清事，酒间并可删。时偏宜冷夜，人半似秋山。防醉茶居胜，矜奇画自悭。欲行君且住，留与月同还。
病亦诗中料，于君未可除。游贪听瀑响，住爱伴云居。采药增新课，裁方检异书。剧时兼愈理，一味是清虚。
小立虚亭内，远香静可闻。伴惟邀冷月，影欲殢凉云。伤晚怜秋老，贪清坐夜分。深情何所寄，酌酒取微醺。
见晴先已快，得月更添清。雪后寒光彻，庭空晚意生。分烟同画看，取影见梅横。赛茗增新课，敲冰起自烹。
听雨原清课，虽多不厌赊。就檐深贮水，近火谩供茶。醉日堪移竹，閒时省浣花。游情还未碍，蜡屐过山家。
雨自今朝霁，月仍昨日圆。邀朋看怪石，味酒想名泉。欢极能忘病，醉来亦类禅。中秋输此赏，荷露正娟娟。
道是宗风盛，戒居定慧先。看花飞作雨，聚石击无烟。堂上三车法，灯前一指禅。往来乘愿力，大地拥金莲。
夙约今方践，期春故尔迟。石犹存雪貌，柳渐逗烟姿。鸟嫩声能和，竹多径易疑。韵留歌尽处，酒半出新诗。
空山收晚照，秋色满川原。砧杵谁家妇，鸡豚何处村。丛林喧怪鸟，绝壁挂孤猿。白发高堂上，遥遥正倚门。
行行惊岁暮，孤棹滞天涯。远岸经桥合，寒流抱郭斜。何人分竹叶，无使寄梅花。苦为微名累，萧萧两鬓华。
倚棹南徐下，燕山北望遥。客程犹未半，残岁只今宵。乡泪当孤烛，愁心逐夜潮。高堂有白发，何意向云霄。
共醉尊中酒，惊看别后颜。神龙分剑浦，羸马出阳关。园似游金谷，人如行玉山。相逢又相别，空有泪潺湲。
茅屋依青嶂，蒲团坐白云。新茶烧竹煮，老柏杂香焚。壁古苔纹见，林深鸟语闻。冥心忘早晚，花外已斜曛。
高谈当子夜，人世几今宵。共步芦中月，因歌竹外桥。孤琴清澹露，寒磬落归潮。此地堪栖隐，频来岂用招。
古洞傍岩阴，烟萝一径深。白云皆幻迹，碧草自禅心。日午风幡影，月明霜磬音。已空人我相，任是世人寻。
一路尽苍苔，浓阴画不开。山依迂涧转，泉逐断桥来。同坐松间石，还倾竹下杯。隔溪烟磬晚，欲别又迟回。
客路逢知己，飘零未可哀。冻云依树合，残月隔花来。喜对高阳侣，惭非邺下才。观涛吾有赋，秉烛为君裁。
春宵何太短，忽忽已三更。灯散疏林影，蛩传古砌声。谈深尘虑息，坐久月华生。为忆溪行者，应含两地情。
忽惊春已去，况复送君归。别意有如此，前途花正飞。蝉声风外急，山色雨中微。后夜看明月，相思独掩扉。
正苦经年别，终违数里程。谈应虚玉麈，梦已断瑶笙。报客空劳鹤，怀人独听莺。一灯松影里，吟卧若为情。
劳歌动别筵，酒散各云天。折柳当春暮，看花正少年。莺声孤店月，草色六朝烟。无限怀人意，金陵何处边。
柳色催离况，椒花恋别筵。梦繁人去后，春到客行先。挂席河通楚，驱车路向燕。相思明月夜，惆怅隔山川。
恋越终辞楚，幽栖似鹿门。烟霞长作侣，车马不闻喧。世事惟高枕，生涯只灌园。自耽泉石趣，岂是学桃源。
劳歌君莫吟，吟即泪沾襟。若比前年别，此情应更深。梦能知道路，交只恋山林。何处还相忆，天涯一片心。
云气掩禅栖，山空鸟自啼。塔阴依日转，铃语坠风低。白社虚牛首，青山费马蹄。无由问真偈，归路夕阳西。
客中方落莫，诸子偶来过。有相皆丘壑，无言非薜萝。红尘穷巷少，青眼异乡多。总是飘蓬者，为欢能几何。
烧痕才转绿，含雨未萋萋。且缓佳人斗，方闻玉勒嘶。苔深看莫辨，柳亚望初齐。为语寻春者，无令踏作泥。
临流趺坐久，夕露坠衣繁。山色晚逾翠，滩声宵更喧。林深灯避影，云重月亏痕。不爱闻鸡犬，停舟莫近村。
南山相对处，篱下有馀芳。开向三秋晚，餐来五内香。叶同颜不老，花与发俱黄。岁岁金风起，披图一荐觞。
相见复离群，一杯歌送君。轻红辞荔火，寒翠梦松云。树影缘山转，溪流向县分。蝉声脩竹里，明日不同闻。
忍泪别严亲，长途剑卫身。烟花归路客，风浪渡江人。马踏梅天雨，莺残瓜步春。从今闽海熟，定省莫辞频。
薜萝深处入，一径自逶迤。待月嫌林翳，看云怯石危。岩阴灯影晦，山静磬声迟。虽有重来约，重来知几时。
泪尽闺中烛，肠回锦上文。蛾眉羞写月，鸾鬓罢梳云。枕怯罗衾冷，香孤绮阁薰。空床本无寐，况复夜蛩闻。
相过即留连，因君卜筑偏。香销炉有烬，茶熟灶生烟。采得芸驱蠹，栽将柳借蝉。门前时载酒，来叩子云玄。
久已歌黄鸟，还劳赋白驹。心雄犹短剑，目断更长途。去住总归客，行藏空腐儒。故园关百虑，何敢畏驰驱。
经时俱作客，此地且盘桓。去路黄尘满，征衣白日寒。吴歌聊自和，燕月暂同看。因悔长安陌，蹉跎未尽欢。
幽斋栖委巷，萧散寄高吟。笔底青山债，尊前白发心。俗缘閒渐减，玄理老弥深。三径蓬蒿满，唯容二仲寻。
山城已在山，寺更翠微间。磴路危因石，杉松密护关。莺声无意巧，云影自然閒。徐步经行久，桐花满地斑。
已叹遗黎尽，谁驱旱厉回。一年才见雨，五月始闻雷。父老扶藜出，儿童跨犊来。欣然如有告，具烬不须哀。
小院惊秋老，天涯忽二霜。干戈连五月，风雨近重阳。作赋惟乡思，当歌任酒狂。巡檐频感事，丛菊为谁黄。
荒村夜不寐，明发揽征衣。残月沉高树，疏星照短帷。鸡声催晓乱，暝色入晨微。渐觉春寒薄，东林日欲晖。
浮名吾自厌，岂与世相违。远岫孤云没，空林一鸟归。屠龙心漫切，刻鹄事全非。终计惟深隐，西山蕨正肥。
清事吾犹懒，况于俗事关。亭空惟贮月，案静独延山。作赋羞雕棘，敲棋厌角蛮。评花与选石，尚谓碍馀閒。
自是英雄别，那禁倍黯然。云霄空道路，天地正风烟。落日干戈外，孤城鼓角边。此时分手去，不独怅离筵。
男儿徒食禄，亲没为谁荣。竟抱终天憾，深违爱日情。九原双泪彻，万事一毫轻。最是堂前木，悲风日夜生。
只道花如雪，何如鬓亦丝。客中今日腊，眼底去年枝。地暖春归早，江寒月出迟。诗情似何逊，惆怅立多时。
才非世所宜，敛迹且栖迟。口独与心语，人皆莫已知。落花啼鸟处，临水看云时。此趣古今在，谁云不自怡。
风景似仙家，山厨饭熟麻。恐人知姓字，避地隔烟霞。流水一溪雨，种桃千树花。莫教渔父识，出向世间誇。
银漏初传箭，长河已挂城。忽闻呜咽弄，总是别离情。独客惊秋尽，他乡自月明。灯花空有喜，对酒不成倾。
运际千年盛，恩承一棹归。不才孤世望，报国念身微。东去河流急，南来树影稀。休文多病后，不觉减腰围。
舟度淮南境，迢迢水接天。有怀鹓序入，不待雁书传。共载人如玉，相酬酒似泉。此时心一寸，飞坠五云边。
秋雨催寒早，秋霜着物残。天高云影澹，树老叶声干。白发凭谁染，黄花只独看。杜陵笑彭泽，却自叹儒冠。
鸟鸣时雨霁，微物亦欣然。江山空有待，物色为谁妍。傍树安鱼钓，开窗理蠹编。已谙萧散趣，不必更求田。
客路多岐阻，经春复到秋。云山千里目，风树一天愁。雁影将心远，江声带泪流。明年寒食饭，归去洒松楸。
游倦还高阁，凭阑思转豪。雨收山拥翠，潮至海增涛。远戍孤烟淡，平原独树高。胜游情不极，重拟约同袍。
青山如有待，不改昔年时。重到宁非幸，佳游不负期。乱云生石罅，一鸟啭花枝。昨夜知经雨，幽庭水满池。
言寻仙子宅，窈窕傍清溪。望气行应近，穿云路屡迷。人闲多戏鹿，树老更栖鸡。愿得使君姓，留将石上题。
独住水中央，言修不死方。开帘见白鸟，隔院度清香。机息何妨奕，神全可却粮。偶来分半席，遽使世情忘。
故人何处来，车马忽东骛。别后发空短，花前首重聚。送君江上舟，徙倚江上树。江阔正风波，君且未可渡。
浮云日万里，空复滞燕台。朋好宁相负，音书自不来。吾惭歌凤侣，君等卧龙才。怅望青山里，蔷薇几度开。
那堪千日别，直使寸心违。望极频藜杖，情深自布衣。偶看长路草，髣髴故山薇。客思将江水，春来满钓矶。
伏枕花频改，登楼月乍圆。宦情疏病后，世事得愁先。才已金门隐，名非白雪传。新诗酬偃蹇，三叹暮云前。
秋风何处起，兹夕倍堪嗟。不见碧云色，难禁孤月华。客愁惊蟋蟀，乡思忽蒹葭。谁谓天河远，翩翩汉使槎。
霜雪不堪暮，阴阳莽自过。泪偏儿女尽，情为岁华多。留滞非吾意，凄凉柰尔何。寸心无可折，落日满庭柯。
归期不可问，客思坐纷纭。白发两乡隔，青猿何处闻。日摧蜀道险，云逐楚江分。尺素看鸿雁，高秋或一群。
已厌时人目，翻生古道悲。洲中鹦鹉赋，台上凤凰诗。风雨客多病，江湖鬓有丝。长途且万里，无梦寄相思。
白发久为客，青春忽与归。马冲燕雪尽，心逐塞云飞。天地飘蓬甚，河桥折柳违。离情堪涕泪，此际倍沾衣。
暮雨浮天去，寒云归峡迟。青山饶远色，紫菊把新枝。何处风前笛，频停月下卮。关河已摇落，故向客愁吹。
念尔行摇落，何心堪寂寥。凌风双鬓短，畏路一身遥。薜荔乱江雨，鱼龙犯夜潮。广陵明月好，曾听玉人箫。
客久非吾意，愁来独尔思。寸心今已折，尺素忍教迟。风雨相如病，江山宋玉悲。淮南行落日，惆怅桂枝词。
听雨诗仍在，开尊事已遥。以予愁剑佩，叹尔得渔樵。兹意浮生失，何时客泪消。淮南行结隐，不待楚词招。
树色迷寒渚，江流没石梁。惊风孤雁下，听雨一灯长。蟋蟀夜堪赋，薜萝秋可裳。相看爱容鬓，时序有新霜。
自日频搔首，青山一杖藜。星辰千骑入，风雨万家迷。有路难舟楫，中天急鼓鼙。愁心与芳草，江上共萋萋。
世路惊投璧，君才类握珠。谈经深岁月，垂钓任江湖。落日千峰紫，长天一剑孤。凌风有羽翼，与尔立相须。
终日不得醉，相看独柰何。狂心知尔甚，青眼向人多。席已移星月，衣犹挂薜萝。兴来歌楚调，雪色满江河。
问君何处去，一骑大湖边。久客青春暮，多愁白发先。征衣裁薜荔，长剑倚风烟。江上波涛急，新诗莫浪传。
日散千峰紫，烟收万树青。高云去莽莽，孤月寒冥冥。岁序已新雁，江沙空乱萤。餐霞真愧汝，徒复问黄庭。
长安曾落日，为尔抱瑶琴。一鼓秋云白，潇湘寒色深。斯人遂不见，是物可无音。坐忆龙门曲，潸然泪满襟。
借问此何夕，秋高冀北台。浮云万里去，明月几时来。莫惜黄金尽，其如绿发摧。相逢不成醉，鼓角道途哀。
伏枕寒仍立，传杯深可停。雪吹天地白，山掩薜萝青。耳目予今病，浮沉尔昨醒。客言能鼓瑟，或恐是湘灵。
二月破云根，千行碧玉新。湘痕知有日，孟泣岂兹辰。酒对殊方夕，盘留故国春。吾将付风雨，片片作龙鳞。
秋风吹万里，一夜过扶桑。落叶碎难扫，孤鸿高自翔。登楼来朔雨，倚剑下胡霜。闻道喻关使，飞书入建章。
以我天涯泪，酒君庭下松。寸心燕市筑，双鬓蓟门钟。明月还依马，浮云欲作龙。相思如有赠，慎莫问芙蓉。
昔别草堂在，重来白发新。晓窗檠自短，夜雨榻犹陈。猿鹤识吟客，琴尊宜故人。梅花还其笑，不厌野夫贫。
吾忆郑交甫，清狂世其痴。留金为结客，买剑赠相知。慷慨吴公子，悲歌高渐离。风尘淹此日，头白欲何为。
自古推名饮，而今不复疑。少年当适意，况我白头时。剑说非良计，酒歌多妙辞。丹砂不可食，毕竟尔何为。
客泪十年落，乡心九日县。登高巴水外，望远楚云边。各醉黄花酒，同悲鸿雁天。浮骸能几日，而汝且相怜。
木落章华晚，帆飞梦泽云。莫挥长别泪，不是久离群。鹦鹉休先赋，兰膏恐自焚。诸蘋幸可荐，为我吊湘君。
白酒时时醉，青山处处缘。满囊诗是画，尽室笔为田。自道贫非病，人嘲白尚玄。明朝到郢上，谁赠杖头钱。
我来齐竟上，吊古问东平。雨细河鱼出，云收山鸟鸣。夭桃夹岸去，弱柳送春行。最乐谁堪比，惟君悟此生。
畏人成小筑，三径傍石开。一鉴星河动，双旌日月来。蹉跎成老大，松菊且迟回。词客风流在，相将十万杯。
三径黄花地，玄冬且放黄。岁寒争柏操，春近占梅香。玉露天长湿，金精夜更光。姜肱情正洽，沽酒醉花傍。
久矣烟霞癖，登临慰昔心。千花迎客笑，百鸟解人□。展画环山水，摊书猎古今。瞻依无限思，啸凤听高岑。
都道金盈世，居惟水在庭。孤操寒似雪，宦味薄如萍。鹤响闻天近，梅花彻地馨。可知民誉达，御藻特书屏。
蔓剪肩舆疾，幽寻兴未阑。山深晴带雨，树老夏生寒。凿石通泉渺，流霞驻壁残。话禅无一字，鸟语出林端。
爱尔栖真处，幽深对远山。香凝清昼永，门掩白云闲。炉伏丹砂火，寒生冰雪颜。心渊澄俗虑，客到不相关。
春游入古寺，息驾在山阿。不饮杯中物，其如山色何。泉声间钟磬，草色上烟萝。向夕岚霏起，诸峰猿啸多。
六帝神游迥，诸陵御气浓。泉飞千尺瀑，枝偃万年松。一自仙城闭，徒看云壑重。遗弓小臣抱，怅望鼎湖龙。
四望渺无际，中流扬素波。褰衣露华重，开帆月色多。病骨成萧爽，秋光入荡摩。汉槎天上客，历历近星河。
节序信流迈，川途仍阻修。那知逢九日，复此对孤舟。村晚枫鸣叶，沙寒雁叫俦。烂柯应在眼，未插菊花游。
幸了登山愿，惭输作赋能。自惊疲病力，亦上最高层。境迥知凡隔，神閒卜寿增。西岩清夜月，应照客吟曾。
黄生池阁清，独宿怡我情。高窗延雾色，曲涧绕泉声。邻里閒能过，鸥鱼近不惊。永学溪中钓，宁求世上名。
昔奉秋堂宴，今歌云海篇。追趋怀杖履，瞻望礼星躔。台傍重门近，洲分碧水连。秫田新报熟，歌醉入丰年。
尔向滇中去，官程柰远何。云峰当马峻，雾树听猿多。郡僻逢迎简，天南气候和。相期敷惠政，早入远人歌。
冠盖三春别，云山百粤程。草齐疑碍马，花暖欲啼莺。简擢儒台重，迟回省署清。相知谁复似，不尽送君情。
对酒发长歌，歌长苦难续。浮云空自行，白日安可逐。黄河走东海，千里才一曲。奈何人之心，顷刻有翻覆。
出门仍苦雨，岂复辨朝曛。白日不照地，青山都入云。江沤元自湿，杜宇岂堪闻。喜有张公子，相过共校文。
不改山河旧，同瞻日月新。百虫未启蛰，一鸟已鸣春。白发羞明镜，乌纱制小巾。吾生任贫贱，击壤学尧民。
五月大江满，白波如白云。看山重约客，载酒试从君。竹所宜频扫，桃源或未闻。龙蛇今已远，麋鹿任为群。
旅食同千里，分襟此一时。烟沙征路远，风雨客帆迟。乡梦随芳草，春愁带柳枝。平生任慷慨，能不洒临岐。
三径我频到，千峰自掩门。停云吴会思，白雪郢中翻。豹隐神逾王，龙图谊益敦。年来多道貌，因事五千言。
怅别都门酒，轺车入夜行。疏星带远塞，斜月傍孤城。寒重人无语，风高马乱鸣。遥思传采胜，转觉客心惊。
一官仍墨绶，新邑更弦歌。山路通闽近，溪流入越多。君应勒抚字，世自急催科。中使纷纷出，民穷可奈何。
相逢各相慰，对酒复凄然。试订重来日，那堪更廿年。我终耽寂寞，君且任飞骞。但使存吾道，行藏总在天。
闻君新卜筑，西入画溪深。不惮冲泥访，聊为载酒寻。入山谐素愿，避世惬同心。千哉巢由意，高风夙所钦。
鉴水终年碧，云山尽日閒。故山不可到，幽梦每相关。雾豹言长隐，云龙欲共攀。缘知丹壑意，未胜紫宸班。
绿野春深地，山阴夜静时。冰霜缘径滑，云石向人危。平难心仍在，扶颠力未衰。江湖兵甲满，吟罢有馀思。
独酌明月下，流光正徘徊。长歌邀明月，落我樽中醅。掀髯和月倒，一吸空樽罍。谪仙如可作，此地应追陪。
何处难忘酒，伤时变故多。有心羞末俗，无力障颓波。漠漠从谁问，悠悠竟若何。此时无一盏，弹铗不成歌。
何处藏修地，禅房云水东。院深无犬吠，门僻有苔封。万里看雕鹗，三冬困蛰龙。不须悲世事，且领一尊同。
小雨看终日，昏来洒更微。新凉透疏簟，馀润湿书帏。宿鸟翻枝警，流萤触暗飞。云间淡星月，时复见依稀。
院静如僧寺，官閒类隐居。冻云低接树，露井暗通渠。虑淡入禅定，心游到古初。自知迂拙甚，底处曳吾裾。
慷慨千年事，低回一寸心。行吟白日晚，怅望碧云深。旷志思超世，虚怀不满襟。济时吾岂敢，卷里较陶阴。
疏拙从吾性，幽閒快赏心。断云随鸟没，清漏隔花深。聊适吟中趣，谁题汉上襟。小庭成久坐，茂树有馀阴。
野屋平临岸，江流曲抱城。星移拖水白，月近接沙明。梦杳青山隔，愁多白发生。灯前闻戍鼓，独坐正含情。
已是临归日，何堪见汝曹。羁栖怜若病，行役问吾劳。滩束江声急，山藏瘴雾高。故乡犹隔远，离思转滔滔。
野旷饶风色，江空阁使槎。一樽聊此会，万里共天涯。局覆谁应伯，枭成各自誇。腐儒浑不解，袖手看君哗。
白日行将晚，沧江流正深。风声动地至，云物接天阴。牢落孤舟梦，飞腾故国心。今宵何处泊，莫近有猿吟。
使节兹仍驻，名园喜再过。入山黄叶满，贮屋白云多。水静鱼深隐，林空鸟不歌。重来知莫遂，回首意如何。
喜托兼旬爱，真成万里违。不堪怀别恨，赖是故乡归。目极连山阻，帆开带雨飞。平生苦情累，几日重依依。
浩浩北风疾，阴阴春日寒。孤舟溯逆浪，百丈曳高滩。转觉归心切，空嗟行路难。白云遥引领，当食不能餐。
危石当窗叠，疏林傍水成。万竿脩竹色，一径野花明。土沃宜耕稼，村荒少送迎。坐来鸡犬静，长日掩门衡。
性僻违时好，居閒惬赏心。昼眠来雨阁，晓栉坐风林。密藻潜鱼稳，寒丛聚雀深。空花看世事，一慨雍门琴。
对酒歌明月，濯缨怀碧流。不须移短榻，欲去棹扁舟。花当婵娟舞，鸟如弦管讴。晚风声断续，渔唱隔汀洲。
舣棹息风澜，樵炊暂倚滩。疏星垂野近，明月浸江寒。吠犬时闻警，栖乌卒未安。帝京与乡国，离思共漫漫。
阁道云移采，炉薰篆袅烟。乾坤资帝极，虚薄忝官联。云闪开黄幄，霆惊肃晓鞭。自多垂老日，身际太平年。
人语知舟近，吾行赖不孤。如何当梦觉，犹未尽前途。月落行偏涩，崖高远费呼。劳人窃自愧，此意不能无。
地迥尘喧隔，林深暑气微。移樽临曲槛，烂酌对斜晖。世事浮云变，交游屈指稀。百年会能几，分手重依依。
溪水偶随步，来看城外山。青青五杨柳，宛似柴桑间。白日不肯驻，世人无有閒。清鸥正飞下，且莫抱琴还。
孤亭横曲沼，高树挂轻萝。鸟下如窥户，鱼游不避荷。独留苍竹醉，閒与碧山歌。寂寞北窗夜，时时明月过。
鬓以从衰白，年华荏苒过。旧知愁畔长，今信客中多。青镜翻销绿，芳春不上和。唯馀壮心在，看剑意如何。
令节逢秋半，华筵启夕初。柏风清草阁，蛩露暖花除。杯白无归酒，盘青有继蔬。妒云遮不可，早巳烂东虚。
长安有征客，苏台觞故人。同持芳草兴，并宴绿杨津。花间歌易艳，别地酒宜频。复怜三月暮，将曲驻阳春。
佳丽摇新望，云空鸟不稀。树春花欲语，山暮日知归。小棹浮群象，澄波映客衣。暝馀还镜里，天月借清辉。
亮月殊乡满，疏萤旅阁辉。并悬心独耿，同寄影难飞。千里芙蓉枕，三山薜荔衣。故园虚引望，终夕梦魂归。
秋舸秦淮系，长杨夹霭清。忽看天上桂，来向客杯生。引剑参星色，闻歌杂雁声。陆台龙跃远，芳若对含情。
自得黄山客，追随青眼稀。如何人北去，翻值雁南飞。远道开秋色，长河混日辉。夷门歌啸好，那可废思归。
别思临宵雨，离樽傍早春。苑舟江外湿，河柳客中新。列炬催行色，题书间酒巡。梁园三月里，忆汝对花辰。
五月吴门客，相逢不可留。客堤芳草换，行树暖莺流。江远摇归思，山长寄别愁。楚天迷送眼，云处忆携舟。
相晤即相别，春樽饯客归。岸无垂柳折，席有断云飞。道在行皆得，名芳远亦辉。片帆催五马，翘伫思依依。
烟柳依依绿，征舠不可扳。倾城多祖席，把酒有江山。朱日悬行旆，青云照旅颜。徒令怀德者，愁思不能閒。
楚棹径吴日，当杯忆往游。每逢皆叶聚，一别似萍流。秋与寻山水，宵同赋女牛。总教千里隔，南北思悠悠。
镜小经河破，蟾残入汉消。稍侵云作观，还傍鹊为桥。檐色松留细，琴辉竹倚娇。对之邀绿酒，顾影共萧萧。
昨喜风兼月，今看雾拥星。江天繁落落，花竹隐冥冥。初信明偏海，俄惊白到亭。枕孤吟再起，歌好待谁听。
三月雕梁燕，飞飞弄景韶。采乘花雨度，斜趁柳风飘。语幕侵歌丽，回帘逐絮娇。赵家魂不散，金屋尚逍遥。
一日罢容辉，香灵何处归。月尘梁匣镜，云弃楚台衣。笑閤成啼室，雕房改素帏。桃花零艳色，疑和尔魂飞。
诀泪写长河，思心耿奈何。嘱音珠比惬，闺美玉方多。芳草愁香黛，春风怨绮罗。十年桃李态，回首作东波。
万松滴千山，妙翠不可染。割取武陵源，固是天所遣。秦人迹无有，云中叫鸡犬。夜泊渔舟来，下山寻不见。
脩竹隐丹扉，萧萧映月微。林稠光不碍，叶动白俱飞。制鼎看圆魄，裁箫度羽衣。翻经清夜永，犹带露华归。
厄与痴相半，禽将鼠共县。味虽供客好，名却使人怜。所下惟双箸，何妨少一拳。如闻三嗅叟，笑杀雉羹筵。
海上来相知，名花集此时。栏干鸣屐齿，风雨乱胭脂。湿蝶来何重，残灯去未迟。海棠零落尽，犹可照垂丝。
期从皆王谢，而翁更藻觚。五言曹父子，千里阮驹雏。转蕙魂应住，长楸哭尚逋。少陵不相送，非与郑虔疏。
柳色弄新晴，春禽柳外鸣。几宵连座语，一日拂衣行。仗剑难为别，鸣琴旧有声。从来流水调，不为世人更。
驿路照金鞍，微霜润菊寒。秋风隔一岁，春色满长安。宫酒听莺醉，林花入帽看。此时催上马，莫惜夕阳阑。
客子多辛苦，携尊随主人。清池移席暮，红袖隔墙春。叠酒何曾却，千愁不一频。但因归去急，不忍别流萍。
三载涧西水，孤舟梦若何。恐辞红叶去，终恋白云多。北海盈樽酒，南山叩角歌。淡交原有分，迟子此烟萝。
絮酒轻千里，生刍托寸心。一贫无挂剑，百感为分金。泪向吴江尽，恩偏越峤深。山阳夜中笛，肠断不堪寻。
相如归自使，称病乞文园。名为抽簪好，官宁负弩尊。斗茶新胜客，种竹旧生孙。若欲亲花鸟，来从老圃论。
君行负奇尚，不为急知音。白雪巴人里，朱门蓬户心。风尘吾道在，雨露世恩深。别有凌云赋，从它竞上林。
往事浮云变，离怀日月长。汝衫犹未绿，吾鬓久先苍。诗好能如父，家贫不拜郎。唯余卫公笏，尚可献君王。
纵减尘中累，犹残物外名。从人称下寿，而我爱无生。僧辍钟时饭，船余网后羹。陶觞与何肉，虽有不关情。
前林绿筱润，后沼碧莲芳。介尔一丘上，翛然三伏凉。偶凭扶老去，聊唤索郎尝。除却香山叟，谁能共我狂。
寂尔对孤月，翛然余两翁。乍惊天眼阔，恍睹色身空。不饮从醒好，无言与悟同。由他暂时路，也是一家风。
雪迭千寻浪，风横一叶舟。我惭羊叔子，君似郭遐周。久不逢泥饮，翻令爱石尤。欲将无赖意，相与问扬州。
春向此湖来，三日牵不辍。秋向此湖归，一日帆遂绝。时命岂疾迟，篙师匪工拙。于何长叹嗟，知了愚未彻。
县知江海客，白首未忘情。一舫揭斋地，孤云尽日征。按图神自往，绝羽意难并。风浪何时净，梦魂犹自惊。
念此灵根别，秋来花正繁。楚云思共远，鲁调意犹存。揽佩空多感，临风重结言。寸怀知浩渺，孤月度江村。
古人今不见，安遣泪双垂。早愧平原笔，缘书有道碑。纲常元有赖，天地本无私。爽气西山在，终然百世师。
白浪浸天冷，青山引黛长。朝童迷水怪，夜女出江黄。种橘皆成市，凿山半作堂。路疑烦指点，洞口觅渔郎。
横金米如珠，洞庭春似雪。只恐君不来，君来我当设。酒可供千人，米亦勾三月。君来当即来，明日吴令发。
残菊收新药，丹书缀断编。砚呵胶婢指，苔老夹冰钱。百衲支风惯，空杯见雪颠。缄书报知己，霜满蜡花笺。
百亩青山谁，孤藤即旧知。閒云投远旷，倦羽避高危。重叠花前板，朋从几上卮。满板三五稔，季也掷冠随。
一笑烂云霞，青娥驱法华。章台新马足，洞口旧鱼槎。秋水人人月，春风面面花。不同愁未玉，萧瑟对东家。
独坐真成闷，孤砧急暮声。乾坤偏恶道，世路几狂生。骚雅原无命，湖山剩有情。一丘何不可，身外即浮萍。
似此瑶华色，何珠空谷音。悲哉击筑泪，已矣唾壶心。迹岂焚书白，病因老苦侵。有文焉用隐，无水若为沉。
几度青门抑，荣枯送尔行。庙谋何日定，边事仗谁成。名以批鳞重，恩因市虎轻。知君心独苦，万死亦关情。
闷即摊书读，长年一腐儒。开门残雨过，攲枕片云孤。世事输棋局，人情转辘轳。浮生宁曳尾，断不悔江湖。
尚有他乡客，那堪两地春。文章聊玩世，儒墨竟疑人。别后山川换，愁来岁月新。沧江一万里，浊酒向谁陈。
突兀英雄气，飘零病苦身。黄金憎赋客，青眼谢时人。按剑投珠恨，呼牛应马真。无钱觅知己，到底白头新。
万队千骑出，燕游第一时。繁华虽有态，烟水未曾知。西去层层岫，东来面面池。胸中好丘壑，借与主人为。
亦解惊人语，干君数倍难。片鳞犹变化，尺水尚波澜。万卉经春烂，千山过月寒。欲知才大小，试取昔贤看。
北阙何曾过，西山亦未登。袖中无半刺，须上有层冰。梦入冲烟鹤，书询过海僧。省庐真似水，知汝不求丞。
富贵岂非情，荣枯未必平。破笼麾鸟去，斸竹放云行。穷骨耽书傲，寒毛看剑生。东方唇自腐，执戟竟何成。
供奉廿年久，传经更草麻。生平公望郁，垂老主恩加。国有怜三鉴，人谁续五车。燕山今夜月，荒草咽清笳。
箧有进贤草，家无封禅篇。琴书鲜长物，岁月足丹铅。不朽中郎笔，新题有道阡。如公堪目瞑，何必羡长年。
古寺逢人少，寻香一径斜。低枝半隐树，深谷易为花。坐久歌频换，尊空酒更赊。最怜僧爱客，随意供新茶。
岂是云霄客，居然江海人。径惟羊仲过，壁以马卿贫。俯仰终何意，疏慵好乞身。已拼闲岁月，甘老故乡尊。
郭外同君去，清尊对水涯。寒潮鸣草径，积雪耀平沙。小艇乘流急，人家逐岸斜。流连归路晚，高柳乱啼鸦。
一到江湖上，浮生事事轻。寒烟迷古渡，白浪抱荒城。两岸花争发，中流鸟不惊。扁舟如可问，一任五湖行。
春来任索居，青草上庭除。向日凭乌几，因风检蠹书。独行常隐竹，远害欲同樗。无复看花兴，空惊鬓发疏。
调古知音少，行孤起信微。清尊浇宿块，黄叶答初机。事以忘怀简，身因谢客肥。由来耽寂寞，不是贵知希。
偶集翻成乐，幽花晚更妍。近窗云片薄，过树月光全。小筑真同隐，清酣也近禅。莫愁沽酒尽，囊内有餐钱。
之子有国香，幽居秘踪迹。吾将一采之，荐之君王席。英英雅淡姿，可写不可即。珍重无奈何，黄金以为饰。
木下秋风起，青山送雨归。日低真见落，云远不知飞。江色烟中淡，鸿鸣渚外稀。倚阑情未极，寒气湿人衣。
安得惊心语，疑真幸未真。谁能知我意，天乃夺斯人。京国同游地，江湖独坐身。更堪风雨夜，愁绝欲沾巾。
水落沙新白，蝉鸣叶半黄。郁蒸仍午焰，淡荡自秋光。梦就书应掷，吟馀牍未妨。晚风生别渚，起坐听沧浪。
南浦逢君处，相看各问津。乘槎元有汉，怀璧故无秦。带砺千年地，风波万里身。东风淮水上，古庙不胜春。
不仕缘慈母，山林七十年。识高翻似剧，语妙欲无禅。未肯桴浮海，真将剑倚天。沧波今夜月，空向白沙圆。
公为苍生恸，私还哭所知。名成归老日，功在荐贤时。风采山中杖，文章海内碑。向来参谒地，风动古槐枝。
世事弦歌外，吾庐揖让中。竹深云冉冉，苔滑径重重。我独观生理，人徒问坐功。秋深苦多雨，真欲讼云龙。
独恨中秋月，年年照病身。星边槎有客，江上笛何人。兔影还双杵，蟾光欲半轮。万峰天柱顶，愁坐正驰神。
有物元如此，无材柰尔何。云高千仞小，山静一拳多。新刻磨崖字，遗声击磬歌。不须袍与笏，意到即相过。
京尘如海水，明眼本来空。折苇流沙北，扶桑断石东。百年无梦后，万象不言中。瓜步还西上，庐山问远公。
此夜看明月，黄昏正可庭。微生酒波渌，轻引烛烟青。小酌元无约，高歌若有听。开轩步清影，梧竹两亭亭。
此夜看明月，从东渐过庭。一方心共白，独对眼逾青。即有帘能卷，那无笛可听。梅花未全放，诗在影中亭。
桥誇东西岸，道当南北冲。若非今日补，几废昔人功。风送难驱石，天全欲断虹。从兹舟骑客，相顾笑谈中。
春雨下危墙，烟波正渺茫。好山当幕府，壮士挽天潢。鸟立林边石，人归海上航。驱驰还我辈，不惜鬓毛苍。
少负青云志，同鸣白玉珂。建旄天著象，持宪海无波。尊对千峰启，人怜万里过。离筵漫惆怅，春向使君多。
木落空山冷，烟凝古渡迷。岁华堪送酒，世事只如棋。险窦群猿狎，斜阳倦鸟知。边愁频入眼，沧海愧心期。
秋入千山静，东来紫气多。德星高可摘，碣石醉堪磨。九塞劳车马，孤辰傍薜萝。偶闻击柝者，回首愧烟波。
还辞束带累，偶涉寻真路。松吹度钧天，篆烟生细雾。翩翩尘外侣，杳杳云中步。儒道虽异途，同归在清素。
江风吹浪急，送别海天长。白石笼寒水，青山带夕阳。六鳌今可钓，一苇最宜航。后夜相思处，梅开白玉堂。
驿树残朝雨，汀潮急暝流。旌麾从此别，尊酒慰离忧。虎石经衔箭，龙门拟共舟。蟾溪他夜月，思尔玉京游。
客处独幽甚，风霜惊岁华。慈颜长在忆，归梦每还家。后圃橘垂弹，东轩梅欲花。觉来月在屋，抚枕重咨嗟。
煌煌明月珠，夜夜吐清辉。自从遇越客，美价重当时。一朝混鱼目，按剑亦自宜。奇宝世恒有，所贵识者希。
三月偏多雨，今朝忽睹晴。落花千万点，好鸟两三声。幽草沿阶绿，赪霞入树明。呼童携酒去，聊作赏春行。
我爱贤公子，人誇好弟兄。才名双璧重，世利一毫轻。种竹频开径，看花懒入城。何时共尊酒，细话别来情。
上苑春如画，东风夜不寒。月从今夕满，灯许万人看。鳌背三山耸，天边列宿攒。金吾那有禁，行乐任盘桓。
风露满天清，今宵月倍明。姮娥如有意，羁旅亦多情。河汉双星隔，关山一雁鸣。胡为叹离索，且把玉壶倾。
江上与兄别，岁阑期我归。众雏随母去，孤雁念群飞。屈指三秋隔，回头万事非。故山松下泪，何日一沾衣。
四海皆兄弟，如君有几人。利轻缘义重，交久见情真。风雨连床夜，莺花对酒晨。一杯从别后，此意与谁陈。
白日如流去，青云未有期。无愁全仗酒，多病半因诗。落魄堪谁问，栖迟只自知。故人难握手，时复一相思。
绿竹映阶除，溪光四座俱。乾坤百年事，风雨半床书。老逐齐讴后，遥迎楚些馀。先生今已矣，风韵想歌鱼。
浩浩大江流，行人古渡头。万年初日丽，六代暮烟愁。吴楚舟航地，唐虞岳牧秋。紫宸仍昨梦，北望绿云浮。
纶音天外至，蹇蹇识孤臣。旆指三衢道，恩遗五岭民。两藩通雨露，一鹗出风尘。勋业须铭鼎，何劳看镜频。
岁暮思绵绵，流光又一年。乾坤将老客，风雨上滩船。冻雀先春语，梅花破腊妍。旅愁应不减，回首向南天。
客路秋将暮，云山日未残。水枯回棹涩，家远得书难。事少恣高卧，年衰但强餐。乘槎沧海上，昨夜梦长安。
俯仰景何限，登临思不迷。星河檐外落，城郭望中低。堂静吏初散，台高燕不栖。簿书晚来暇，秉烛和留题。
立马愁将夕，嗟君万里行。潮平秋水阔，风急暮猿清。芳树笼秦栈，烟花望锦城。殷勤共杯酒，不必有离情。
九日诗兼酒，何须靖节家。我情殊未已，山路亦非赊。何处风攲帽，禅房菊未花。衣冠今日会，留与后人誇。
十载天涯客，风烟何处家。乱云迷鸟道，新涨没鸥沙。落日三叉路，春风五岭花。尘途成底事，未老鬓先华。
借□湖南道，空堂坐二更。忍闻租赋重，独爱悬□清。心□多萦绊，灯花半灭明。诗成方就枕，聊以慰吾情。
乘除自天意，消息个中占。万草凋零后，一株霜雪严。逢人聊折寄，调鼎遽容添。欲向成都卜，君平适下帘。
知音自古难，何更恨馀生。一曲渔歌罢，满蓑风露清。浮云作聚散，花鸟寄心情。别有处和说，归来问广成。
移家聊避寇，如斗一行窝。好读嫌书少，因闲爱客多。雨馀山转色，风静水澄波。试问门前鹊，声声噪为何。
随柳傍花我，吟风弄月谁。眼赊图画迥，意远杖藜迟。雪重松明叶，云深竹没枝。忘言当此际，争敢强成诗。
鄙心未廓落，那识古人心。登山开醉目，临水听寒琴。春风还似旧，花信肯输今。分付乾坤在，披襟向竹林。
瑞映三阳泰，花飞六合同。风尘埋欲尽，霁色浩无穷。斜压琼枝堕，轻飘玉宇空。感时思报称，退食敢忘公。
圣道大无极，学之从何入。无逾曾三省，兼与颜四勿。勉勉七十来，全未见有得。爰将书之屏，再策尚存力。
客梦三更醒，吟怀一味清。鸡声连晓散，月色傍人明。野寺闲云占，危桥古木撑。瘴烟须避舍，秋气正侵淩。
长江风浪定，此地古今浮。山静惟闻磬，天空不碍舟。楼台云外回，烟树望中稠。共说平南后，何人为国忧。
旭日晞玄发，名山秘硕肤。病鸱乘鬼气，凉月向人呼。达命还当合，长城正背孤。问予行住性，朝莫树头乌。
潭净鱼还乐，林凋鸟却疑。物情随所适，吾道倘因时。霜降星回速，人閒日落迟。自堪秋兴逸，争畏老如期。
志养荣三釜，闲和际五朝。典刑方物化，林薄欲魂销。地古芙蓉冷，天寒薜荔凋。越中无那老，谁构大夫桥。
共嗟山相逸，却讶地仙行。密座惭联璧，投诗乏报琼。忘机林鸟过，照眼水云生。谁道江湖远，悠悠世上情。
东风殊不竞，寒气苦相侵。自是云为态，真成陆易沉。褰帷愁细字，照户失清岑。愿促羲和辔，能舒独客心。
生魄轮将满，春庭虚白多。树深栖鹊静，雾散舞鸾歌。古色谅如此，宵怀悄奈何。孤舟看定好，勿使有风波。
作吏才弥健，思乡岁再除。雁迎南陆日，书报楚江鱼。骨肉新愁里，风云旧梦馀。丘园堪我老，那更叹居诸。
已褪蒸霞紫，犹怜委露黄。晚英才吐艳，疏蕊且流香。清赏何多得，新吟只恁狂。陶家篱落冷，孤兴至今芳。
淡云清晓塞，细草绿春洲。名已三朝旧，心应四海周。威扬新阃钥，别重远山舟。白首分携意，公乎莫亦犹。
八秩齐眉健，人间盛事稀。一阳开七日，初度庆双依。情极传佳绘，天长恨远飞。瑶池今岁会，祇把梦魂归。
鹏鸟何年去，南溟尚此墟。海腴新拓发，劫远旧灰嘘。水润性从下，坤容德本虚。不须山上泽，已悟画前诗。
世路疏投分，天涯未了心。看云思往论，乘月谩闲吟。别久何年约，归期是处寻。江湖身万里，终是少知音。
风林箫鼓合，春嶂画图开。立壑歌和鸟，巡檐笑索梅。诸公岂易得，十载是重来。醉倒忘归路，呼童认屐苔。
行行重行行，行过十八滩。一滩度一劫，见月出平澜。夷险一不迁，心亨无所难。我曾此放歌，兹以为君言。
僧贫无裤着，门设亦无扃。门设从风入，无扃待月明。人情云愈薄，世态昼长冥。惟有东流水，可以观我生。
瑞香初解结，金橘正包收。冰玉忘宾主，琴樽忆宴游。雨寒山路湿，风急浪花浮。怅折江门柳，长条莫系舟。
未誇莲并蒂，最好是新舒。相切香仍重，争妍色更殊。迥风双掩翠，驾月并淩虚。不为轻相狎，从来水竹居。
地僻嫌溟隔，民穷患岁侵。共怜时雨润，同戴帝仁深。谁识冰霜性，中含造化心。三驱非玩寇，妙在失前禽。
山夕灯凭月，秋游浪作花。吟诗知旧客，载酒忘谁家。玉漱湖边寺，云横溪上槎。依稀题未遍，操翰莫为誇。
客有忘言子，遗我素弦琴。携琴入我庐，南薰披衣衿。一鼓鹤江皋，再鼓鸾梧林。我聆客琴音，悠然得我心。
沿竹入层径，扪萝上峻坡。寺深闻罄远，楼遍碍云多。往事僧能道，豪吟客暂过。谁家烟艇外，时送采莲歌。
顾兔仍辉夜，舒凫正熟时。捲帘还对酒，入户更寻诗。窟桂和云满，庭兰挹露滋。漫同河朔赏，休使物华移。
閒知忙是错，今觉昔全非。贫病难抛酒，春寒亦典衣。照溪诗骨瘦，听谷履声微。到眼凫雏羽，花成已解飞。
东园春又季，相赏日忘归。携酒逢花好，抽簪笑发稀。芳菲随意适，潦倒任时遗。何处莺声啭，池塘渐夏晖。
种及三春日，文求五色时。每思蕃衍意，长诵摘稀词。蔓引欺墙矮，花交傍榻宜。青门何限兴，抱瓮日频移。
一缄开北海，三祝拜南山。桃忆同初熟，丹应共九还。黄金何待买，白日故须閒。花底年年醉，蓬莱笑语间。
花应嫌兴浅，酒不负杯深。此意东篱外，还谁老圃吟。相扶秋有色，竞傲雪同心。为笑桃溪蝶，霜前舞得禁。
径开花日丽，帘捲竹风清。五亩园虽小，数椽兴自倾。南柯行蚁散，远渚浴凫明。却笑沧江客，渔蓑约未成。
人生重欢娱，春光恐迟暮。未离多相怜，一别不相顾。滔滔黄河流，渺渺云间树。白骨漫成堆，孰辨征夫墓。
松色侵湖青，悠然东啸亭。浩歌招太白，鼓瑟忆湘灵。韵入悲林木，声高坠斗星。海天回首处，踪迹叹飘零。
结庐依绿水，修竹映柴关。红紫高低树，云霞千万山。燕衔春色去，鸦带夕阳还。风送渔舟笛，一声何处湾。
春去寻常事，胡为独抱冤。血流明月树，声碎夕阳村。思妇频惊梦，游人欲断魂。天涯愁听汝，况复有啼猿。
颓然卧前楹，日觉天地清。秉拙捐时好，因书见古情。鸟雀花留语，芝兰夕流荣。栖迟衡宇下，庶以善自名。
黄鹤不可招，蓬海事多遥。青门聊种树，白日结云谣。道悠心莫染，迹杳意弥超。千秋风雅意，兹以永今朝。
凤凰何代有，回薄万古心。天空时一望，复见此山岑。连峰云出没，挂汉月清深。登陟怜幽绝，冥心可脱簪。
吾生何倚着，雅欲逃自然。况此炎阳会，萧疏水木天。步草风吹面，抛书竹共眠。未应频悔吝，早已慰幽全。
晴蝉号玄叶，已动凉秋悲。响入云俱迥，风回声故迟。抱贞依露食，远害卜高枝。羡尔孤清意，夷犹空暮思。
河清不可俟，天命信难期。不涉沧江路，空吟采蕨诗。白露依时落，蒹葭仍在斯。秋水依稀在，茫然有所思。
沉冥俗所捐，岁月寄秋山。亲侣时萍集，壶觞引兴间。看云未碍远，看月不须攀。扰扰风尘际，谁开芳夕颜。
虚庭纷凉白，中天夜寂寥。星河高不动，风月自清宵。天地岂予独，知音谁见招。冥心祈有合，怅望空云霄。
山色分东曙，征衣袭晓寒。苗生初展绿，梅熟尚留酸。旅思凭诗遣，岩花带笑看。天风如有约，九万助鹏抟。
院深疑洞府，地僻寄城闉。九曲天湖袅，千章古木屯。丹灶尚伏火，粉蝶碾冰轮。短葛飘轻袂，何妨酒数巡。
登高聊送远，惆怅欲沾衣。江晚征鸿度，关寒落叶飞。粤台曾北望，汉使已西归。君去看衰草，无劳怨夕晖。
江馆听潮夜，悠然思所欢。雨中佳句至，灯下几回看。梦远客衣薄，书迟旅雁寒。天涯霜露早，谁共采幽兰。
予也离群久，还山隐薜萝。甘贫千卷在，问疾几人过。岁序朱颜改，风尘白发多。奉书惭子伯，长笑慰蹉跎。
饯岁浔阳馆，羁愁强笑欢。烛销深夜酒，菜簇异乡盘。泪每思亲堕，书频寄弟看。家人计程远，应已梦长安。
知汝避喧久，缁尘几卜居。宫云飘曲磴，海月到前除。僧问笼鹅帖，僮抄种树书。未须辞禁直，即此足逃虚。
为郎恩不薄，久客梦江濆。长铗愁中把，疏钟雨后闻。经传秦博士，酒忆晋徵君。自惜繁霜鬓，栖栖牧豕群。
生计由来薄，兵戈日转愁。乡书经岁绝，客泪几时收。星暗藏宫剑，霜凋季子裘。老亲衣线在，辛苦事防秋。
驿断书难至，笳清露更寒。田园兵后计，儿女梦中看。帷幄筹方急，边庭虏欲残。愁中持浊酒，听捷到长安。
支瓢不惮远，东谒泰山君。河带泠泠水，松栖片片云。玉书窗下诵，金策月中闻。归上诸儒议，千秋汉禅文。
市隐扬云宅，风流贺监年。清歌停座上，紫气落尊前。词赋谁争长，婵娟却自怜。金门沉陆久，那识是神仙。
君岂陈惊座，邀欢满汉都。懒朝仍傲吏，纵饮亦吾徒。夕苑千花暗，春沟片月孤。糟床堪一斗，乘兴肯来无。
倦游仍伏枕，归思更何如。君已怜将别，吾方念介居。家贫沧海钓，身老茂陵书。知有盈觞酒，还来伴直庐。
偏喜从车骑，言寻晚径香。星前犹单父，池上即高阳。秉烛觞宁算，题诗漏正长。未须疑卜昼，难得此宵良。
萧散从吾好，卑栖免俗猜。游梁差学赋，入洛敢言才。牒以求閒上，门因好事开。抽簪何日去，似恋景夷台。
寓目千年上，冲泥不怯难。山阳将受册，许下遽升坛。金掌宫盘泪，铜台穗帐寒。西陵无片石，此地最堪看。
嘉期不易得，凉月照纤纤。乌警江城笛，鸥冲水阁帘。客游吾已倦，郎署尔方潜。几日乘槎使，星河别恨添。
紫陌频飞辔，因君折节劳。少年推作者，交态及吾曹。棋罢移床近，杯深岸帻高。偶从京洛士，何以答抽毫。
陆沉堪卜隐，寄傲意悠哉。积藓侵书帙，新桐覆奕台。卷帘池月过，叠石苑云来。宾戏宁劳答，清尊且为开。
久客怜残岁，微才负盛时。买曾羞骏骨，妒敢恨蛾眉。漫灭三年刺，沉冥五字诗。青山猿鹤在，何日不相思。
行藏四十载，今不愧乾坤。世仗名儒议，天全圣主恩。著书留石室，隐几杜柴门。从此罗浮上，烟霞道益尊。
吏隐半烟霞，相逢鬓已华。江淮频有梦，京洛久无家。我自悉炊桂，君今待赐麻。席茵须蚤就，春过五陵花。
夏木古城烟，蝉声昼可怜。觞来僧共里，笔授客谈边。翠盖围山幌，红衣净法筵。从知心不染，于此学逃禅。
候客东篱下，披衣湿已多。禁云栖玉树，街雨濯铜驼。炊桂愁仍破，餐英醉亦歌。不妨吾卜夜，佳兴更如何。
似有新丰酒，寒宵不厌过。言从鸡树密，诗爱凤池多。积霰花为界，沉云玉作河。乡心同万里，醉亦粤人歌。
出告游非远，耕锄十亩馀。承颜思问寝，食力命巾车。陶令瓶惟粟，班生赐有书。羡君欢綵服，兰玉更谁如。
别来京辇客，天末怅离居。南国经春梦，西台隔岁书。雪深劳独骑，江远报双鱼。笔札吾犹懒，何能赋遂初。
朱明忽暂别，东访武夷君。溪曲听猿啸，坛阴下鹤群。琴弹沧海月，帽入幔亭云。倘问卧游客，宗家有少文。
踵息吾何有，蒿庐似陆沉。双溪流水定，一榻白云深。法缚宁言法，心空不住心。东窗仍晓日，容易散层阴。
河洲辞返棹，岭路候征鞍。地以横分剑，山从直北寒。野梅香可嗅，猿洞杳难攀。惟有贤祠鹤，千秋明羽翰。
嗟尔边孝先，胡为坦腹眠。囊萤无腐草，映雪岂霜天。凿壁邻尤远，燃藜木更坚。迩来风雨夜，惊枕亦徒然。
职清终是贵，路近即为家。雁报千金易，云瞻一路赊。座开新幕客，锦烂故园花。长昼闲蓬枕，春风自放衙。
五马乘春豫，看山更蹑云。旌旗沿树入，钟磬隔林闻。瀑落山飞白，烟消气结文。题诗青壁勒，人拟鲍参军。
烟萝小径通，一室挂云中。树影暗浮水，秋声半在空。疏钟山际月，孤榻竹边风。竟夜浑无寐，清谈对远公。
不见故人书，故人情转疏。相看一别后，今已十年馀。水国寒云渺，山窗夜月虚。可堪秋欲半，落叶遍庭除。
结屋翠微间，蓬门昼不关。宿云长在树，倦鸟自归山。境为虚偏胜，心于静始閒。逍遥弄泉石，尽日竟忘还。
不入招提境，安知白日閒。懒云长卧石，残雨不归山。鸟逐空花落，僧随飞锡还。开窗见城阙，应似出人间。
高秋逢令节，空值客中身。纵有登高兴，知无送酒人。霜催南浦雁，烟黯隔江蘋。莫折黄花看，羞君白发新。
惟爱江边月，閒情坐夜深。水流长不极，云去任无心。拂石开新酌，临风鸣素琴。秋声蘋末起，凉思助幽襟。
送客犹为客，归期未有期。一尊今夜酒，千里故园思。蛩响寒更候，鸟啼落月时。忽闻江上笛，别绪益凄其。
野色映湖芳，行藏付一航。按琴看鹤舞，把酒对鸥尝。景外尘寰远，吟边岛屿长。昔人曾市隐，谁道是真狂。
镇郭玉嶙峋，松阴覆欲遍。移我凤庭吟，看尔龙髯捲。高荣谁与培，芳黛亘不变。本拟避秦人，迫斯可以见。
背郭嚣尘寂，开船景物遥。鸥飞閒白昼，鹤叫彻青霄。刚说潮通岸，俄惊水漫桥。临流同击楫，幽兴未全消。
酌酒风前祷，敷文壁上留。山灵如有识，玉燕定相投。桂菊香将发，云霞翠欲流。辛勤谢使者，欣记此清秋。
惜共雕龙日，怀同并马年。别离今隔世，愁望亘长天。宿草萌哀念，生刍结奠缘。所嗟二三子，才藻总堪怜。
漫道辞家久，因嗟报国勤。兵麾云外见，战角夜中闻。入幕推为客，封侯拟是君。谁怜张仲侣，对酒借离群。
雀噪人初至，披襟夜向阑。价原燕市重，杯惭粤中宽。秋圃窥黄菊，春衣纫紫兰。江淹辞日富，彩笔梦中看。
夜雨忙如此，凉风动远吟。云龙怀旧侣，流水待知音。千古逍遥梦，百年儿女心。丈夫期意气，尊酒喜同斟。
几载客京华，千山归路赊。误将忠作孝，敢以宦为家。坏土变陵谷，关河阻汉槎。不须叹留滞，回首是天涯。
丛林宵坐月，脉脉若为情。雁影初移塔，蟾光渐透楹。转添蟾魄静，隐约佛灯明。皎皎菩提下，飘飘入定声。
风烟杳无际，孤棹去悠悠。多病长为客，思乡况属秋。树围平野阔，江涌众山浮。却望云中雁，缄书寄远愁。
山雨晚仍急，虚堂秉烛看。星河秋影断，岩壑夜声寒。粉署终何补，金尊幸不乾。西风悴百卉，谁与采幽兰。
扫榻偏宜卧，卧起仍独坐。一鹭何盈盈，修篁复个个。忘忧草色蕃，能睡花魂破。西北云正深，长空雨如堕。
客思登临动，山光远近开。风烟尽东望，天地忽西来。城拥咸阳树，春生渭北台。翛然怅归路，车骑满尘埃。
皓魄出江东，孤亭先映空。老翁歌拟扇，稚子学为弓。宝树参差发，瑶台远近同。悠然谢庄赋，萧瑟起秋风。
夙有山中约，兹行意若何。江村到处好，风雨暮来多。画舸星宵入，文帏客曙过。因君动幽思，清梦绕烟萝。
镇日孤舟卧，清宵坐看山。呼童听落叶，对月问离颜。楼阁行将近，帆樯去不还。愁心与秋水，一夜到乡关。
夙有东都好，言过叔度庐。门前馀辙迹，客至见图书。林暖秋藏笋，溪寒夕荐鱼。犹怀将母意，惆怅对篮舆。
晓觉倚庐卧，秋深别梦残。片云生树杪，明月在檐端。闻礼谈何易，知心谅独难。与君俱有父，行矣慎加餐。
天意更何如，朝来赋卜居。同游联组绶，孤馆对琴书。鹤舞梁园夕，鸿飞上苑初。交情两不厌，吾驾欲踌躇。
六月飞征骑，群峰拥翠华。江空鱼阵肃，风细隼旗斜。石壁前朝字，桑田故令家。今朝过勾漏，不是为丹砂。
年来叹离索，老至觉多愁。未遂鹿门去，翻从禽庆游。河流仍故道，草色自芳洲。遗恨先人业，魂消三径秋。
小筑浑如戏，相逢却道真。系船桥间竹，入座雨随人。载酒东邻远，听鸡北望频。应怜交泰日，天末见垂纶。
皓魄中天白，凉光泛薜萝。花香牵逸兴，琴响间清歌。主进千觞寿，客忘两鬓皤。只愁罍瓮竭，不问夜如何。
重阳人共醉，独覆掌中杯。黄菊纷堪采，白衣故不来。风高愁落帽，日暮倦登台。心赏随年薄，何时笑口开。
种树沧江边，人在江头住。绿树已成林，幽人在何处。高枝挂藤萝，四时惊风雨。谁问种树人，空见江边树。
地僻无车马，柴门绿藓封。鸟栖常择木，云起欲从龙。涉世书千卷，谈天意万重。石床秋草乱，晞发倚长松。
乍入江城晚，秋光能几时。竹高霜后节，花发岁寒枝。古砌添新藓，苍藤绕旧篱。菜根如有待，长向雨中滋。
千古名楼远，凭高何壮哉。江随天地转，山抱日星回。树色连云合，湖光拂曙开。欲寻仙客去，乘鹤共飞来。
绿树连霄汉，幽栖羡一枝。托身忘偃蹇，集木识安危。云暗归巢早，天寒出户迟。名园修健翮，不使弋人窥。
拥炉朝赏东山雪，抚筝夜燕南楼月。醉来满地砌琼瑶，清光万里横双阙。蓝桥风起报春回，江南江北梅花发。
月夜群声寂，高楼一笛长。穿云含律吕，横玉落宫商。鹤唳关山冷，龙吟水国凉。不堪肠断处，乡思折垂杨。
乘月坐江干，幽思转夜阑。丹心犹魏阙，清梦祇家山。迟暮身多病，萧条路更难。归来趺坐处，夜气满松关。
时节小寒过，林塘细雨来。不眠知夜永，多病惜春回。衰骨频欹枕，愁肠不遣杯。邻鸡无意绪，钟漏递相催。
千峰明月遍，只影入山孤。人远庐犹在，秋深草半枯。登堂歌璧韵，开阁检图书。睹物怀无限，清霜寒切肤。
十载无知己，三旬下第身。春风堪堕泪，杨柳总伤神。归去云山好，重来岁月新。未须愁落魄，祇恐负经纶。
是中堪避地，何处更求仙。绿水青山表，残春落照边。燕归芳草候，莺语落花天。四老知来否，相思日似年。
有客携诗卷，深山访谪仙。大书冰玉操，掩映柏舟篇。松有贞心在，花看桂子妍。昭哉勖嗣服，庆善引绵绵。
元冬已改仲，黄菊尚檠秋。乱蕊霜浑薄，繁枝露欲浮。谁将楚水调，共续南山讴。插鬓兼盈把，悠然忘世忧。
一瓣可游仙，花潭到九天。歌声微远岸，棹影入轻烟。举袂招那得，凌波去可怜。坐令同赏伴，怅望五云边。
匆匆春似水，滚滚向东流。细草时迎棹，飞花故傍舟。天孙传好句，帝子莫多愁。更鼓寻芳楫，光风在隔洲。
明月照沧浪，天光接水光。朱帘疏度彩，锦簟细生凉。酌酒风踰爽，争棋夜未央。绣衣船尚远，蒲席莫高张。
风雨晦冥冥，独坐得同亭。微茫松隔水，萧飒竹临汀。远意空千古，春山且一瓶。醉来歌白石，天晚少人听。
落日帘垂照，轻风席引凉。幽香浮别涧，寒气漾横塘。松偃檐前盖，荷裁泽畔裳。相看聊酩酊，□路坐俱忘。
芳郊望不极，暇日正销忧。并是天边侣，而能物外游。远山含树断，一水抱城浮。日暮思乡处，浮云隔海陬。
为访丹砂令，言寻若木津。波光含日动，蜃气斗霞新。欲跨摩霄鹤，还餐横海鳞。紫霓双节引，应对羽衣人。
洞凿玲珑入，岩窥宛转穿。壶天标玉柱，大地涌金莲。会拟兰亭客，杯分阆苑仙。何当邀鹤驾，即此谢尘缘。
帝里秋开宴，天孙晚渡河。共怜今夜雨，偏为别来多。落月移妆镜，轻云散绮罗。人间与天上，惆怅意如何。
登台一以眺，秋色倍思君。谁解驯龙性，聊为泽豹文。怀沙千古怨，抱玉几时分。圣代多恩诏，终然下五云。
江月来何迟，轻风吹鬓丝。不是送君别，安知此地奇。客中灯是伴，兴至酒相宜。明日东林下，玄言应对谁。
突兀中流处，孤标出上方。霜清江月冷，天阔陇云长。诗罢重怀古，情深几尽觞。恍疑尘世隔，终日浑微茫。
对客鸣琴罢，孤灯照寂寥。眼穷千里月，肠断一声萧。镜里人应瘦，秋边客更焦。未除烦恼障，何处不魂销。
身世归何处，行行趁晓鸡。客逢情上好，家在望中迷。有梦知花恨，无聊任马嘶。自惭心未了，南北又东西。
携尊娱永夜，促席傍花移。香送金飙转，英含月露垂。竹林推并美，玉树总堪奇。际此凌霜候，同著傲雪姿。
苦忆三秋别，空悬两地情。长将诗度世，应用酒为生。野水盈眸碧，江烟入望横。剡溪翻雪浪，飞棹更寻盟。
高秋逢令节，犹阻故园觞。望里云千树，吟边雁几行。老嫌身是客，时至露为霜。为报东篱菊，应留几瓣黄。
山城当睥睨，水上涌楼台。乳燕穿帘入，新筵逐浪开。花明青眼客，日落紫霞杯。兴剧娇歌发，无劳棹鼓催。
极目澄空际，天高水曲秋。残霞波上断，夕照雨中收。景以图书秘，天疑阆苑浮。何言羁物役，一似泛沧洲。
潭日诸滩急，中流一棹孤。经过多乱石，入望尽平芜。嶂雾晨犹合，岩烟昼始无。同游有词客，尊酒喜相呼。
客里逢长至，名园绮席开。为怜千里聚，况有二难才。且共金尊醉，从教玉漏催。高斋悬榻在，知不厌频来。
一卧经旬日，萧然雨鬓疏。瘦腰怜沈约，病肺叹相如。客梦悬孤枕，乡心绕旧庐。况堪家万里，十月阻音书。
尔去逢予病，无因送远行。据床怜一别，折简见多情。日落城乌静，风高塞雁鸣。相思不可见，空对月华明。
迎气东郊日，观风百里时。繁华秦地俗，容与汉官仪。到处欢声洽，行边淑景移。升平今有象，吾亦慰吾私。
邑比河阳胜，风光岂寂寥。况逢春意转，会使宿怀消。暖已催花信，荣将到柳条。梁园词客在，应为掇琼瑶。
地蓄新行潦，天开小洞庭。吞潮微漾白，触岸远摇青。枕簟渔歌入，林峦客舫经。不妨孤浦没，胜趣逼沧溟。
遥夜收残雨，寒江散雾霞。涛声依树急，月色近山斜。草泽春迷径，兰亭晚系槎。天涯归未得，把酒对晴沙。
都门频送别，此别更踌躇。闽海诸天尽，燕山万里馀。莺声情不断，春色意何如。后夜能相忆，殷勤一寄书。
三月今将半，韶光转眼频。飘零悲短剑，意气竟何人。世事看年长，生涯作客贫。莺花曾几醉，又过帝城春。
明月满珠林，僧谈夜已深。虽云车马地，独有薜萝心。客枕能高卧，禅房寄短吟。风流莲社在，陶令许招寻。
腊尽梅初发，春光郁未开。六花飞汉苑，三白满蓬莱。天阔银成海，山高玉作台。蹇驴犹索句，孤眺思悠哉。
燕市浮沈日，论交独有君。此时一为别，何日复同群。嫩柳已堪折，新莺不可闻。天涯归去好，敢怨路岐分。
千山当落日，一叶又惊秋。未解相如病，犹增宋玉愁。行藏羞短鬓，渔钓忆沧洲。何事长为客，西风独倚楼。
岁月催双鬓，浮生又一年。乡关渺何处，书剑益凄然。雪积千山暝，云深万树连。凭高仍引望，离思满江天。
郭外玄湖胜，风光欲暮春。扁舟聊寄兴，泉石偶相亲。万柳飘丝密，千莺转曲频。沧浪还指点，烟景与游人。
为客依僧舍，西来尔独临。径开黄叶积，窗掩白云深。落魄怜生事，栖迟见素心。朱弦能一奏，岂是为知音。
慷慨称诸侠，沈酣倒接篱。偶逢非所约，不醉是何为。理钓常浮苇，披云欲采芝。渔樵容我拙，烟水有幽期。
短棹先君发，孤飞影自迟。遥怜孤客路，独对远山眉。错落灯前雨，悲凉别后诗。春光随处待，不负蓟门期。
命服辉潜德，幽人自吉贞。报君欢有子，正俗乐无名。爱日巴中远，瞻云颖上情。焉知救饥溺，偏胜九霞觥。
日月愁中惜，风波醉后怜。片帆依野吹，归路绕长天。旅食歌鱼铗，春衣续酒钱。壮心淮海■，深负请缨年。
秋水系烟棹，越吟愁绮疏。各天人不见，为雨梦应虚。玉想初承唾，香留旧剪裾。惟惭公子贵，空复恋前鱼。
赪鲤经秋断，黄花映坐寒。天涯为客久，梦里故人欢。隔户移风竹，褰衣转泽兰。思君如可到，长遣酒怀宽。
念尔云间骏，辞官娱老亲。朱门无揖客，沧海独归人。径岂荒丛竹，盘犹足细鳞。吾惭潘令赋，薄宦拙谁论。
闻道途穷客，归来赋索居。三秋仍伏枕，万事总抛书。隋叶从风扫，流萤及雨除。论文尊酒在，朋好莫全疏。
地僻烟霞古，心閒岁月长。道人谈白石，孺子歌沧浪。洗竹惊猿鹤，惜花胜稻粱。太平天子德，稽首望宸光。
水调新声尽，池荒遍绿苔。晚云疏远树，野色上高台。径草閒能碧，篱花寒未开。空怜蛙阁阁，曾杂管弦来。
暝色薄前楹，清尊晚复倾。长贫非罪岁，吾道且尊生。树有知还鸟，栏馀未落英。秋光浑不尽，蟋蟀两三声。
正有他乡泪，惊逢故国人。计程三阅月，问信一舒颦。紫气东来合，浮云北望频。无端杨柳色，偏逐马蹄新。
佐郡推才子，分城亚大夫。一囊庐岳句，半壁武彝图。贡罢金休凿，民嚣赋易逋。隙光邻可借，莫惜慰来苏。
洞辟千年秘，寒深五月天。遥闻尘是玉，曾否火生莲。坐石看云起，披裘对鹿眠。山中无甲子，高卧不知年。
岩古藓封扉，树深云湿衣。瑶华浸月冷，仙籁隔花微。白日双凫去，青天一鹤归。已携东海枣，不数北山薇。
坐爱双槐荫，庭昏未夕天。深枝群乳雀，密叶响高蝉。影碎花砖日，晴分御苑烟。最宜閒对处，朝罢枕书眠。
客散重门静，凉生一院幽。屯云双捧盖，护日半依楼。绿满晴疑雨，阴垂暑亦秋。伫闻丝竹动，急为报瀛洲。
何事游偏倦，谁云宦早通。养能娱一日，贵不羡三公。野阔露零白，林秋叶坠红。此时闻断雁，回首意无穷。
长谢云霄侣，言寻木石居。袖香垂露橘，馔入跃冰鱼。秋到酒应熟，人归菊未疏。山中多暇日，芳草籍安舆。
我辈皆疲戟，君今独剖符。拜恩刀是梦，得郡剑为湖。丛菊看盈把，双旌忽戒途。凭高一骋望，离思满菰蒲。
尚书闻已授，孤愤未须申。始识雷霆怒，终为天地仁。黄沙虚请室，白日照累臣。为寄豺狼语，埋轮尚有人。
君自能工瑟，人其共巧簧。归与休浩叹，旨否已深尝。厌浥嗟行露，阴疑念履霜。沟中虽未断，暂欲谢青黄。
惊波翻潋滟，短棹击空明。凄断数声笛，沿洄无限情。近人原皎皎，汎水更盈盈。此夕已如昼，明朝阴复晴。
自笑吾非故，空怜食尚彊。雌辰周甲子，老干饱风霜。望益曾开径，论文待举觞。始知湖海气，多在少年场。
迸地珠玑满，挥毫紫翠浮。我非元礼辈，君是子云流。安得一尊酒，惊逢七月秋。相期不相见，怅望海西头。
豪气怜湖海，新诗到薜萝。入林期把臂，曳杖共行歌。我集一枝木，君巢片叶荷。明珠应万斛，怪底暗投多。
重阳妒风雨，佳客怅东西。倒影霞明树，晚晴云度溪。提壶今入市，骑马且冲泥。缟带盟初合，谁能复解携。
久矣吾衰矣，胡然汝惠然。停云能命驾，棹雪不回船。作客逢秋半，登台喜月圆。东山已高枕，努力有阿玄。
新年对旧酒，旧笔写新诗。避地苦不远，凿坏何太迟。双瞳渐欲翳，万卷尚能披。读罢无馀事，溪头理钓丝。
客自寻三径，余今失二天。望碑空堕泪，伏枕阻攀舷。谁谓阍难叩，遥期衮再旋。甘棠有遗咏，高勒聚霞巅。
我为前度客，君有隔年书。再晤亦投辖，问奇频造庐。松眠云外鹤，莲戏石边鱼。自笑买邻者，何时更卜居。
又是三年别，相看一水遥。寒新云殢雨，夜永月留潮。岂不谓行露，谁其赋食苗。江湖今远适，丛桂不须招。
青尊长共对，白日坐能移。但使龙文合，何妨雁字迟。城高新月小，海涨晚烟垂。转惜分携地，秋光照玉羁。
剡章书上考，纶宠锡名贤。自任催科拙，惟知抚字先。庭前无薤拔，梁上有鱼悬。欲劝张纲驾，难投刘宠钱。
客渡双流上，花迎一壑中。来看娟娟竹，遥呼点点峰。江湖悬阙北，身世避墙东。却喜琼瑶赠，何时尊酒同。
万国趋王会，山中自一家。庭馀经岁草，林起隔年花。入户风初暖，开帘日始华。流年增感慨，飞思绕天涯。
比屋还耕凿，田园半已荒。云何邀上赏，遽尔启侵疆。浪说方归马，真成复进狼。苍生元不造，谋者自为臧。
几载求荒策，祥开喜颂君。政和天亦格，绩异帝先闻。畴绿新沾雨，畦黄并卧云。愿因同颖秀，遍向陇头分。
几夜秋声急，催君解缆行。莼鲈思正渺，衣马念全轻。杯酒还今夕，邮签柰去程。相违休道远，南望不胜情。
涧水飞流出，桃花夹岸开。穿林疑作雨，喷壑自成雷。选胜堪移杖，探幽屡举杯。武陵休再入，聊此涤尘埃。
何年驱石至，十里接湖干。雁鹜烟波渺，鱼龙夜水宽。采菱歌进艇，对月坐持竿。无限潇湘意，秋初露已寒。
信宿江山道，清泠涧水滨。川原多胜概，漂泊自风尘。暂豁登楼目，因惭报主身。灯前对儿女，何日是归人。
凭阑多夜色，入座况春风。客里芳心并，人间乐事同。诗成俱倚马，笔落总如虹。更仗杯中物，相酬慰转蓬。
远忆西游日，羁栖二载馀。名当百里起，迹类九夷居。为国初经野，还家辄倚庐。有怀知罔极，未得报鸾书。
年光看渐晚，秋气又生寒。鬓欲相催白，颜谁解驻丹。竹林方慕阮，诗传旧推韩。斗酒因君赠，羁怀酌自宽。
大野腾朝旭，芳郊逗远风。露华知久洁，林响听初同。渐彻层霄外，长吟化日中。一枝元自足，感尔思无穷。
一苇应难渡，芳洲采木兰。功成堪利涉，兴在且追欢。鸥鹭吟边狎，云山望里宽。风涛长愿息，凉月趁清澜。
世事皆观奕，流年总掷梭。悲欢恒易老，得丧定谁多。沧海终须变，浮云任自过。同仇知汝切，无用赋脩戈。
伏日炎蒸尽，秋阴爽气鲜。莼鲈因客久，鸡黍幸君怜。意自酣馀畅，谈从物外玄。坐中能赋者，莫诵四愁篇。
揽衣起难寐，孤灯见客情。春寒淹夜坐，细雨到天明。怀土悲王粲，忧时类贾生。好文当主圣，何日识君名。
阅世逢之子，艰危记并驱。祇知明得意，未解识穷途。显晦殊先后，升沉定有无。至今樽酒外，何地著潜夫。
万里关山道，偏怜后会疏。风霜仍旅食，花月想閒居。前路谁知己，新诗重起余。发船催叠鼓，倚棹更踟蹰。
帝里瞻天近，王程计日长。榻思违仲举，御喜得元方。雪瑞瞻双阙，嵩呼动一阳。礼成需后会，且莫厌他乡。
紫陌条风远，朱门淑气新。流年堪抚景，结骑好乘春。红染桃初遍，青垂柳欲匀。馀寒欣渐散，鱼鸟总相亲。
客里逢归棹，江干问谪居。斋閒方喻马，铗在岂歌鱼。吴楚扁舟路，亲朋几字书。薄游嗟世味，应复爱吾庐。
官閒不谢客，二妙忽来过。敢比青云附，俱听白雪歌。宦情原已少，羁思渐还多。非藉论文侣，其如秋气何。
一冬犹未雪，此日喜同看。极目琼楼远，开帘玉宇寒。丰年仍兆瑞，高会总成欢。郢调君应富，歌来和正难。
柳尽风前絮，葵含雨后英。宦情同白下，岁序又朱明。积贮穷檐竭，烽烟几处生。至尊忧独切，何日见澄清。
舟楫频来往，江山自渺漫。风湍聊暂息，旅酌不成欢。旧事追相忆，新愁别转难。推篷占霁色，羁思稍能宽。
名山多副墨，水石更堪娱。嗜古翻成癖，探奇却类迂。我犹淹拙宦，君亦著潜夫。意气应相许，何能学破觚。
昼永随南陆，朋游况盍簪。郊原细藉草，林泽纵听禽。石扫残花片，车停茂树阴。飞云从杖屦，远俗称幽寻。
冉冉在风尘，乌裘几滞秦。一官成白首，万里未归人。个个峰头出，年年物候新。春山多胜事，归思欲沾巾。
落照低山尽，长天急远鸿。暗尘随马去，霜叶满阶红。家国身犹负，容华岁不同。故人渺何际，秋树断云中。
古洞即仙居，飞楼却太虚。身疑梦蝶后，人亦祝鸡馀。树杪悬风磴，蒲根溜石渠。往来幽兴熟，何处不吾庐。
客有平原饮，山因黄歇名。长空下帆影，落木带江声。地入楚云尽，窗临吴岫平。开轩重怀古，把酒独含情。
频年池草梦，几向蓟门生。御柳迎衣绿，宫花照月明。山新文豹变，浪暖锦鳞轻。此度京华里，春风得意鸣。
手掇三元李，因风到上方。食桃情未洽，掷果意何长。欲下陈蕃榻，频倾孺子觞。练书如不倦，方入少年场。
寂寞寡心知，如君是我师。对莲思古说，披卷读新词。谊重连床夜，情深结社时。平生重然诺，白首莫相岐。
天曹尊八座，捧檄步趋齐。政本严簪笔，明扬对赤墀。光微因近日，杓转自成时。廉地章章在，山公百辟仪。
碧波千顷静，夜月一湾新。远岫云封树，前村犬吠人。百年江海梦，万里雪霜身。微禄乘亲在，宁辞道路频。
森森千丈松，落落丈夫概。耸干高岭侧，穹标碧云外。当春发华滋，迎寒转苍翠。节以霜雪坚，用以栋梁大。
轮生云不碍，弦上桂还侵。披雾光逾皎，临河影讵沉。望回霄汉迥，看去海门深。别有南飞鹊，徘徊绕上林。
清溪行不极，徐步即幽深。草识归人兴，禽疑久客心。鱼梁明落照，鸡犬隔空林。不藉芳醪色，谁能慰独吟。
昔贤临泛后，重系木兰舟。山月此亭古，风烟何代愁。鹊飞犹绕树，杯渡欲随流。多少婵娟恨，何须访醉游。
迩来山水趣，独在豫章船。正有登临兴，其如旅病牵。抱琴传此意，栖岳计何年。暮倚中流楫，闻歌徒自怜。
寺僻流双绕，山晴绿四围。一僧迎客出，群鹭掠波飞。潦尽泉声聒，庭空帆影归。息心终傍此，非是暂忘机。
名园多胜事，延赏足烟霞。片石开云细，回塘避径斜。菊含霜后蕊，桃发春前花。未觉年芳暮，留欢醉物华。
霞踪成独往，弭棹访云林。不识王孙路，惟看忍草深。香厨分净供，松籁协幽吟。却笑征途者，劳劳江海心。
侍史趋清禁，承恩下直庐。瓶馀赊得酒，架积赐来书。刻凤才何有，雕虫习未除。由来少尘事，寂寞意何如。
方书与素琴，共有古人心。贻我青囊诀，聆君白雪音。烟霞驱病色，山水涤烦襟。何日炼金鼎，相携就竹林。
层轩翠微里，宸翰此高题。仰见星辰列，平看云雾低。路盘陵树北，山拥帝城西。万乘来游地，应无七圣迷。
问俗怜兹朴，观风羡彼姝。远嫌兼达礼，薄粉且施朱。露叶翠迎鬓，山花红趁襦。定知夫婿异，不笑使君愚。
书带草新绿，阶钱苔半生。尘埃展旧榻，鸟雀聚虚楹。有弟官皆达，群儿学渐成。人琴竟已矣，含叹几时平。
闻有辽东鹤，千年始一还。我来仍未远，遗迹尚堪攀。访旧期餐液，求仙忆住山。沧桑何足问，小别鬓成斑。
暂着还山屐，闲扶采药筇。年新堤柳发，春暖砌桃秾。客至携尊酒，家贫少馔供。临池觞屡进，但觉野情浓。
偶洽林泉赏，端居意绪闲。阶兰差可掇，庭桂即堪攀。风扫留宾榻，云来傍舍山。居然松菊主，堪作挂冠还。
锦石带寒英，秋光澹客情。色增蓬鬓逸，香泛酒筵清。细雨看仍立，深杯坐复倾。可知三径意，不是为逃名。
常闻百日艳，兹睹数枝妍。种处名华省，开时接御烟。不争春色蚤，尚发秋风前。繁蕊既能久，微芳何用宣。
雨至樽亦至，旷然心赏谐。林光新翠积，天气晚凉佳。沟水鸣山溜，宫云覆竹斋。更饶深夜听，偏助旅中怀。
秋风度玉塞，候雁发金微。才共边尘起，还同关叶飞。排云声渐众，带月影全稀。徙倚东南望，江皋何处归。
家住越江津，梅开向水滨。可怜花是雪，况对玉为人。北地风光晚，南天物候新。无因逢驿使，肠断故园春。
玉塞三秋别，金闺万里心。授衣惊去节，闻雁伫来音。皎月窥虚幌，凄风韵素砧。银灯耿长夜，偏怯候虫吟。
秋圃秋容淡，秋斋秋兴浓。绕篱惟树菊，开径且看松。地许白衣过，人宜青眼从。寻常一壶酒，花下但扶筇。
胜地敞华筵，崇冈想昔贤。卧龙犹故国，下凤是今年。三顾名空在，专城业旧传。忽闻歌召杜，五马莫留连。
湖外今为客，方知气候分。地秋翻畏湿，江晚更蒸云。且拟浮湘作，休传吊屈文。就中多胜事，兰芷最思君。
空山惟习静，身世两相捐。春草芳夕渚，风潭鸣暗泉。云清独鹤梦，月照幽人眠。永夜结霞想，长吟待曙烟。
登高四望开，绝顶出瑶台。远岫一方缺，长江数道来。云间下鸾鹤，天上扫莓苔。高揖烟霞外，三山何处哉。
江风当夏清，与客放船行。岛屿烟中出，云霞水上明。林开朝雨霁，津阔晚潮平。桂棹方乘兴，菱歌且缓声。
为园幽涧曲，向水小亭开。贫有一瓢饮，闲能二仲来。烟霞多旧隐，花树几新栽。高兴林中发，清吟步绿苔。
久作双林客，仍参五叶禅。愿深能化俗，行苦更随缘。坐处苔生石，行时杖出泉。但持心印在，莫问几灯传。
旧寺临流水，新亭坐夕曛。乱篁森度岭，片石郁生云。碧岫连湖尽，春泉过涉闻。犹馀下山磬，相送出林氛。
杯酒临除夜，能禁晚暮嗟。愿逢新节序，莫改旧容华。岁往偏宜守，春来不待赊。年年帝城里，文字老生涯。
人日阴晴半，壶觞事亦宜。薄云呈霁景，微霰带寒姿。花气窥林浅，莺声出苑迟。春光犹未觉，为报万年枝。
谷日更宜晴，晴知百谷成。人情先卜岁，禽语已催耕。冻渚蒲芽短，春畦菜甲明。惟欣田舍酒，归与老农倾。
久负林泉癖，因知物理幽。倒丝虫自挂，刷羽雁交浮。壁响松风入，窗虚桂月流。悲歌重怀古，蓬鬓此千秋。
生年谁满百，忧病每相寻。鸿雁差池意，江湖岁月心。猿吟凄别曲，客泪滴清砧。万事悲歌里，丘中有特琴。
凉风起西驿，飘泊讵禁秋。日月双蓬转，江湖一剑游。寄人惭薄面，逐橹愧轻鸥。多少浮生事，王孙几自谋。
三山原不远，碧海旧相寻。地接流云气，人怀出世心。看棋柯欲烂，对酒陆堪沉。向夕迎仙吹，如闻鸾凤音。
道大时难合，德高愿却违。情随湖雁远，兴逐海云飞。白雪和应寡，朱弦知者希。问奇惟弟子，寂寞正相依。
秋气正萧萧，空山恨寂寥。万山同北向，一水隔南条。室迩人独远，天高路匪遥。幽兰如可拾，惠我英琼瑶。
大斧入平林，不踏险崖路。野泉聊濯足，松风引轻步。日晚负薪归，裘敝馀里布。道旁有遗金，掉头未回顾。
五斗堪春酿，愁来几醉眠。谁能柔绕指，一任直如弦。风雨寸心折，闲忙两地偏。怜余甘拙宦，相念一潸然。
对妇品茶谱，呼儿检药经。一区虚白室，半亩草玄亭。浊酒堪埋照，东篱笑独醒。放歌元自解，歌竟若为听。
千门明月里，清响落云端。谁道繁砧杵，皆经制绮纨。无衣秋赋急，邻烛夜光残。寄语琼楼妇，重帘未觉寒。
自辟东南境，谁誇十九泉。四围山作国，一线路通天。龙性难降俗，猿心入定禅。石田无陇亩，种药本耕烟。
扰扰嗟行役，风尘老客颜。车从叱驭度，人是□□还。鸟道千岩合，羊肠一径攀。粤天南望尽，云际认乡关。
胡床聊一弄，秋思已千重。萧瑟吟寒叶，微茫韵远钟。叫云天似水，裂石夜惊龙。莫奏单于曲，旄头照夕烽。
昔日黄金屋，秋来遍网丝。佳人掌上舞，薄命镜中知。砌冷蛩声急，庭空雁影悲。白头吟更苦，词客亦相欺。
虚室净琴张，开樽对夕阳。微言能却暑，过雨更生凉。人世多岐路，浮沈付醉乡。晚归堪跃马，山简本清狂。
弱心馀一寸，载得许多愁。久客年为日，远书春到秋。天寒邻杵急，木落晚蝉稠。渐觉凉衿薄，中宵搅敝裘。
扰扰红尘地，思君在翠微。游人不到处，幽鸟亦忘机。碧草摇书带，秋风脆芰衣。竹窗休早掩，时有白云归。
叶响树冥冥，侵晨出远坰。河低斜浴日，炬落难残星。野寺钟初歇，谁家梦未醒。不如岩下叟，白昼掩柴扃。
雪色纷高下，蓬声递有无。云深寒度雁，月暗夜翻乌。冷入星桥合，光沉火树孤。酒醒怀谢赋，幽思满江湖。
鸿来燕已去，中道岂相期。浮世多行役，何人免别离？酒迎寒露菊，心折故园枝。只恐东篱笑，归来已后时。
城郭晚苍苍，蝉声送早凉。薄游同逐客，作赋拟哀湘。乡信南来断，江流北去长。高峰尔何意，不遣雁随阳。
小园新雨霁，深草乱鸣蛙。旭日移帘影，光风转物华。地偏宜小隐，宦拙学农家。谁道青门远，儿童已种瓜。
独坐不知久，虚亭澹入禅。风恬薰柳醉，云懒倚山眠。宦况半盂水，斋心一缕烟。回头问身世，疑在散花天。
拜舞天门晓，红云极望深。北风吹广乐，南国若闻音。仙掌秋澄露，祥光镜铸金。湘江长北向，可比远臣心。
乘舟能犯斗，倚槛亦摩霄。道士如相遇，飞仙或可招。台高堪抱月，夜静忆吹箫。叹息词人去，江城倍寂寥。
虚堂爽气澄，嘉藕破炎蒸。忽听刀裁玉，翻疑夏造冰。甘香消渴吻，皎洁辟飞蝇。为报湘流女，毋劳唱采菱。
明月美清夜，金波拂棹流。风霜缠急管，天地肃高秋。向若醉还语，飞仙挟共游。玉绳低可缀，倩汝暂维舟。
征歌邀皓魄，已奏紫云回。怅望层阴合，俄闻暮雨来。银灯吹湿暗，金电划光开。颇似兰亭会，临阶好泛杯。
暑气晚来薄，萧萧树自鸣。风随微雨到，月向破云明。簿领闲曹少，园林野兴清。已能齐显晦，渐觉厌逢迎。
署冷厌重游，新愁并旧愁。看梅今待腊，把菊昔悲秋。两篆官仍寄，三冬岁欲周。谁家调晚笛，偏倚夕阳楼。
气味谁相似，卑栖性所宜。涧泉烹雀舌，石火煮蹲鸱。趺坐临青磴，经行绕绿墀。夜深浑不寐，犹自味新诗。
凤去台空在，登台作凤吟。远村犹暮色，长薄自秋阴。鸟韵醒人耳，湖光照客心。飘然尘外侣，想亦为幽寻。
峨峨百尺台，高高与云齐。中有千仞松，飒飒凌丹梯。清夜不能寐，揽衣步空阶。徘徊复徘徊，皓月照苍崖。
双泉悬碧落，百折度丹梯。迸作飞空雨，泻为漱玉溪。蒸云喷宿雾，插汉饮晴霓。可是巫山女，垂垂珠箔低。
曲径转萧森。幽栖傍竹林。閒云一榻静，芳草半池阴。旧好携尊入，新诗抱膝吟。因知仲蔚宅，未许世人寻。
乡心同此地，旅食算流年。几度天边月，虚从望里圆。凉风低烛影，清露湿茶烟。为爱连宵话，推篷未忍眠。
雨歇还复注，园庐恒暝阴。空阶行药遍，芳草闭门深。计口权留鹤，算囊欲卖琴。生涯随分过，不羡披裘金。
半壁疑见画，虚廊月上时。轻霜含远韵，空水澹寒姿。祇自沈吟久，还堪折赠谁。绕檐凡几匝，宿鸟误投枝。
同舟嗟靡及，复此念离群。今夜高台月，随波流照君。空阶疑积水，花影乱苔文。目极江门树，依依隔暮云。
清幽谁得似，小筑仅如拳。树古藤交缀，篱疏竹任穿。室馀虚作白，亭有草成玄。转觉炎蒸薄，深林咽早蝉。
生长深闺里，何曾解别离。可怜今日去，况值春风时。弱柳维行舫，鸣莺恋旧枝。长亭千万里，相送日迟迟。
冥濛香径滑，澹雨洒林扃。侵晓方趋省，留宾暂憩亭。花明仙掌露，草带凤池青。胜念堪留记，浮踪几聚萍。
新草上阶绿，禅房花木妍。十年重到此，一榻尚依然。鸟语过林滑，经声绕竹圆。却怜尘网系，归棹寺门前。
行藏俱莫问，难报是君亲。风木馀双泪，驱驰剩一身。半生焚砚债，未老倦游人。时事方蒿目，聊容招隐沦。
严程八千里，北极是京华。藿食犹怀阙，林栖岂恋家。卖琴充橐俭，策蹇问途赊。赖有连枝伴，休怜天一涯。
晓行三十里，白雾尚冥冥。沾洒俄成霰，微茫不辨星。马寒嘶欲止，车滑去难停。隐约见篱舍，疏烟出过坰。
君今五马贵，犹说宦情难。况我垂双鬓，经年博一官。关山行役苦，雨雪去途寒。赖有临岐赠，芳词吐若兰。
人方炎是逐，君以澹为居。壁老蜗陈字，带长草护书。枝头听巧鸟，沼面数行鱼。客履破苔入，虚庭自晏如。
三山虽已到，犹未遇安期。青鸟昨有信，停桡一问之。饮罢生黎酒，赓钱海外诗。行携水云去，持以赠相知。
曾踏孤山雪，言探处士梅。今从图里见，似向宅边开。枝濯光逾净，花明香暗来。云间双白鹤，何处却飞回。
岭徼多奇服，似君才调稀。连城已为剖，明月有光辉。秋色催行骑，霜华点客衣。上林花满树，携得一枝归。
为爱清秋赏，招邀更倚栏。故人殊共此，圆魄未须残。拚醉酬良夜，惊衰怯早寒。楼前移几尺，频起把杯看。
故人不可见，偃息故山阴。忽枉新诗至，欣闻正始音。琴书千里隔，羁病一生侵。屈指当年事，幽盟许重寻。
言从京国去，把袂此宵分。不识西山色，何如南浦云。阁中思帝子，日下借神君。别后能为政，佳声到处闻。
地爱依林僻，亭因傍水幽。卜邻才数日，托契已千秋。兴剧谈非马，机忘狎是鸥。墙头堪过酒，聊作醉乡游。
小友吾欣托，仙才尔自殊。虎头痴欲绝，鸟□□能摹。彩笔花应妒，清姿酒或扶。数人凭荫映，今夕且相娱。
桥下溪声急，微茫乱远钟。半山云压寺，深院雪欹松。涧落何年瀑，烟藏若个峰。灵山缘未了，他日许相从。
飞瀑从天下，悬石净晚氛。飘时全似雪，滴处半和云。风断珠还缀，涛来松并闻。湖光纤翳尽，佳气坐氤氲。
为问石楼老，楼居近若何。社开双梵古，歌出五噫多。世路怜浮梗，生涯羡碧萝。秋来篱菊好，相忆滞鸣珂。
几年鸡黍约，此日访文园。君自劳招隐，予将偕避喧。楼台开似画，篱落小成村。何事投车辖，方留十日尊。
雅会逢秋半，词人共此亭。已怜今夜雨，况是客中听。天上无流彩，人间亦聚星。当杯念明发，遮莫付沈冥。
丘壑那能恋，多君事远游。清时收国士，词客借前筹。云含晴日雨，草变夏时秋。别离看后夜，莲社不堪愁。
客舍逢君日，词人偶并过。露彫三径柳，风落一池荷。虫响竹间细，蝉声雨后多。忘归从路瞑，清啸满烟萝。
十年桑梓地，开社枕溪流。及此漂零日，狂歌得共游。望云怜鸟疾，临水羡鱼浮。乍解风尘色，何妨尽醉留。
念尔频惊梦，欣逢返旧林。艰危身尚在，去住感何深。花鸟归人赋，渔樵倦客心。可能移雪棹，乘兴泛山阴。
十年一俯仰，兹地复同游。偃蹇怜生事，萧条感素秋。新霜凋蕙草，寒雨散江鸥。但惬丘中赏，宁悲白日流。
岁有梅花候，今年开独迟。长林犹带叶，冷蕊未盈枝。日暖蜂犹趁，林深鸟屡窥。归人不可住，攀折有馀思。
秋色真宜夜，过从地复偏。谈高催换烛，坐久问装绵。月影寒移竹，雁声霜满天。醉来忘潦倒，欲别更留连。
萍梗真无定，天涯又一时。词人共清夜，归客况临岐。横被情偏洽，听鸡梦屡迟。话深天渐曙，谁忍听歌骊。
小雨开新霁，城头隔夕阳。冬花无雪意，暮色尚秋凉。喜洽班荆语，劳歌伐木章。挥杯忘潦倒，莫笑竹林狂。
隔年秋半夜，风俗验晴阴。岂谓灯宵月，微云无处寻。儿童行乐地，邻曲岁时新。俯仰成今昔，幽怀付醉吟。
造园不相识，吾爱子猷狂。况是高人宅，招携意倍长。当门乱竹立，亚水几花香。何□罗浮梦，居然见澹妆。
有约曾三度，良宵此会难。月中倾小酒，物外得清欢。轮走云容递，香飘桂影残。金波浮太液，光彩忆长安。
推蓬望空翠，舍棹一扳跻。林密幽藏寺，峰危不受梯。帆飞江雨后，客到夕阳西。无限雍门恨，扪苔读旧题。
帝里年将换，乡心不自聊。故人开斗酒，深夜惬清招。朔雪催传柏，春风欲颂椒。更阑休问寝，共谒紫宸朝。
得归人所羡，况复赋皇华。彩戏宫中锦，萱明堂背花。三年游子梦，万里使臣槎。情剧频驱马，春前应到家。
去年当此日，楚泽泛扁舟。可是皇华使，真成汗漫游。五云瞻晓日，万里隔沧洲。又忆追趋地，何人侍冕旒。
倚楼清晓望，海岳变春阴。万里孤臣梦，经年病客心。宦情妨懒慢，身世阅升沈。为问檐前柳，春风信几深。
燕山秋欲暮，摇落思难裁。共是他乡客，宁忘九日杯。悲秋翻恨雁，怀土懒登台。却忆龙山会，狂歌意转哀。
羡尔考槃者，幽栖不问年。青云看世业，白雪入朱弦。看竹辞鸠杖，寻芝伴鹤眠。玉堂传诰日，谁识地行仙。
七年石城下，犹记别时颜。此日予重往，逢君应召还。时艰知念切，道路阅头斑。且惬良辰赏，扁舟共采兰。
还家非倦羽，所念在慈闱。莱綵一以舞，秋云无复飞。即看庭玉秀，总媚树萱晖。介母能偕隐，青山计未非。
脉脉秦淮道，无言送尔行。艰危四海阔，去住一身轻。衮以近需补，官因远易称。悟来萍梗迹，不作别离情。
几夜秋光老，扁舟苦滞淫。每怜青桂影，飘向绿波沈。兴与碧云隔，愁将黄叶深。推窗还命酌，弃醉发微吟。
月赏已云遍，风狂殊未休。我心忘去住，天意苦淹留。对酒难成醉，听鸡易起愁。因□寄京国，肯负菊花秋。
阮水流涓涓，高僧三笑前。菩提空是色，檐卜静馀妍。不悟心悬镜，那知舌生莲。小年何足问，憩意也中边。
舟行迷雪色，日暮傍江湄。闹肆明灯急，归渔卷钓迟。驱寒全仗酒，对坐不能棋。起望船头白，飘飘花落时。
风起布帆开，清朝破浪回。舟飞疾似马，江涌怒于雷。双塔辞人去，群山揖客来。不愁归路远，吟望意悠哉。
秋风何太急，吹落半庭槐。野草自添绿，芙蓉未肯开。弟兄一日酒，勋业百年灰。此意谁人解，相酬到几回。
怪石无心险，飞泉得意流。湍狂疑捲电，涛怒不惊鸥。骨瘦玻璃净，情多曲折浮。醉歌时击楫，客况尽夷犹。
京国驰驱道，悠悠客子情。大风吹四野，王气隐孤城。舍远云偏白，丛深日碍明。徘徊策羸马，愁逐畏途生。
烟花三月暮，客行须及春。看君持节意，犹过宦游人。世路谁同调，襟期合有邻。相将报圣主，且莫厌缁尘。
楼观俯飞瀑，崩腾万仞倾。凌空凝练白，触石散花明。山静聊为语，溪流不尽声。层层清漱玉，何以濯吾缨。
世情不可问，青眼喜逢君。独夜看明月，披怀閒白云。清歌留竹素，幽赏叶兰芬。此日难为别，霜风高叶闻。
风云如此际，留滞是何年。总为君亲合，非关出处悬。有书归使节，回梦听朝鞭。恒说中兴事，公才善勉旃。
经旬维缆意，岁色引离觞。若为尤风缓，从添至日长。梅花诗里腊，黍谷律中阳。云树荧荧晚，何能望帝乡。
疏澹合孤栖，高人自品题。乍看台影渺，留伴月痕低。绝岭寻常见，前村咫尺迷。亭亭不解语，何物更成蹊。
佛性无南北，繇来不二门。抽衣图得宝，酌水已忘源。大地逢人说，空山有偈存。疏钟祇树下，看堕听经猿。
吾土之官易，同年感旧劳。宿名留乙榜，真卷贵仪曹。不倦云中翼，相从海上涛。心知贤弟子，多有妙音操。
岂自矜毛羽，穿飞亦鲜俦。生藏嘉树底，日有好音流。不省金丸惧，因辞宝瑟游。斋居偏觉汝，清啭若为留。
兹山何太古，流水鸣其中。只闻孺子咏，不愧先生风。雨过一帆转，瀑飞众壑同。高啸相招隐，吾意在崆峒。
又看人日过，何事酒杯乾。遥忆去年好，无如此夜寒。雪深嘶去马，霜落覆征鞍。劳顿乾坤里，人生自不宽。
早忆还家日，虚窗石几凉。以兹幽思剧，其奈客途长。在处忧风雨，所经少稻梁。梦魂能识路，高枕是吾乡。
鸟飞咸有托，吾亦爱吾乡。市店鱼虾美，朋尊兰杜芳。随潮归棹满，步月踏歌狂。却忆春多雨，能无忧稻梁。
去年吟夏木，携酒听黄鹂。以我此时意，看君别后思。弹琴流水远，击筑暮云迟。夜雨瀛亭后，怀人大海湄。
共赏长安月，同寻静竹盟。遽随秋色去，其奈客愁生。分柱弹孤鹤，留笺赋早莺。未须金马是，君自宝鸿名。
腊除宁有尽，即夕早春回。寒付残宵炬，晴催报晓梅。铜龙还奏夜，画省已传杯。辇下环欢侍，君王万岁开。
朝光閒接轸，乘兴即寻僧。杖隐疑为石，龛栖不断灯。凭高观六海，谈远出三乘。證义都无著，因君得未曾。
不觉春风晚，溪头送目赊。鸟声偏绕箔，晓梦已离家。画角辞三月，平原踏五花。谁知怀景物，长袖倚天涯。
身在青山里，心悬白发前。饥来驱我去，老合抱孙眠。习懒诗成癖，除愁酒亦仙。定知贫有骨，差取世人怜。
仙去还留迹，云深路不迷。洞门长寂寂，瑶草自萋萋。探历龙编远，何年鹤驭归。漫游松鸟共，回首夕阳低。
弭棹寻江寺，禅房坐夜阑。杯停山吐月，境寂海生寒。树影中流见，鱼灯隔浦看。禅心如欲證，聊此得盘桓。
峡束一江流，冥搜寄此邱。树藏猿洞隐，松老鹤窠留。扫石残碑认，封苔曲磴幽。梁萧遗幻迹，于此觅奇游。
园有花，尊有酒。世间万事无不朽。昨日美少年，今朝穷白首。黄金点不成，大药亦何有。园有花，尊有酒。
岂是梅花落，忽惊乡思催。关山千里隔，岁暮一书来。短发白堪把，寒云黯不开。夜阑声更促，凄断有馀哀。
忽惊摇落后，黄叶堕庭深。道路秋风鬓，江湖夜雨心。有书传海内，无棹访山阴。久客兼多病，相思瘦不禁。
十里嗟留滞，蒹葭各一方。不眠时问夜，多病过重阳。海月悬何处，溪山梦自长。有怀烟雨外，愁对菊花黄。
地迥天全入，亭高景易斜。山城秋纳月，江树晚流霞。罢钓偶移石，开樽时傍花。醉来忘去住，归路莫言赊。
一火摇斜港，双桡溯远流。犬孤遥吠水，虫冷细吟秋。碧汉微云养，澄潭落月幽。露寒真不厌，客梦已随鸥。
古槐深巷夕，明灭见萤飞。委化常依草，惊霜乍点扉。羞随蛾赴焰，幸借月同辉。便欲囊归去，閒窗伴下帷。
岁尽为今夕，家乡近若何。书缘遥路断，客向别愁过。日月随人老，杯盘且自歌。亲知余未反，休更倚门多。
一雨来何急，空江上暮潮。隔花时漠漠，入竹故萧萧。寓目成今古，观空渐市朝。因之澹忘味，不是为闻韶。
水淡生云处，山空欲雨时。病翻思睡早，闲不厌醒迟。白露澄芳沼，凉风动桂枝。萧萧半窗竹，留客坐题诗。
新月小如眉，维舟初见时。影寒清不灭，光动夜能迟。巧引名山兴，晴依小谢诗。琴歌恣幽赏，相对送清思。
今日好相见，雨中殊寂寥。幽怀催染翰，高兴忆乘潮。径湿残红上，阶冲片绿销。此时君不过，何以谢清宵。
秋来风雨积，竹径暝相催。不见支机去，空传乞巧来。遥闻作赋处，朝暮云阳台。耿耿七襄夜，思君首重回。
凉风起林薄，不寐月当楼。念子远为别，思乡况属秋。逃虚身似鹤，乘兴夜宜舟。寂寂空相望，劳歌谁为酬。
今年寒气早，十月破新梅。篱落几枝长，丛林数点开。暗香人不觉，幽赏客先来。寂寞翻成咏，怜君水部才。
吟眺几徘徊，聊人是早梅。直愁花易落，不厌客频来。辨蕊时披竹，寻芳更上台。最怜归路晚，山畔一丛开。
得意二三子，如君良亦稀。寒梅开又落，行客几时归。旅梦寒应作，芳心倦转违。朝朝候消息，愁见雁鸿飞。
怀人惊节序，握手限津梁。沧海交情远，云山别路长。论花朝倚袂，倾酒夜焚香。彩笔知无恙，何时接雁行。
幽人澹如菊，对菊爱幽人。密蕊经霜净，繁香入酒新。栽依无树域，开并散花晨。采采山中暮，何由寄所亲。
海国秋多雁，天空夜每闻。可怜千片影，凄断万重云。月冷声多苦，风高响易分。此时送征客，一听一氤氲。
未尽怜芳意，春深却黯然。露酣书带草，风掠酒旗烟。蝶粉勾香湿，虫丝报客牵。倦游伤短鬓，多病负韶年。
为爱篱边菊，霜飞独立时。柱残犹恋蒂，香剩不沾枝。孤韵馀蟾影，贞□有晚□。□身荒径侧，潜养待春滋。
□爱□嚣隔，相过丈室间。莺花三月暮，燕笑一樽閒。□借城头树，青分雨外山。坐来心更远，新句好同删。
壁上传来信，真符乃不如。事危知目动，心急是言徐。露积三年后，风惊百战馀。古人善用间，吾岂示之虚。
出谷未十里，乱流应几湾。暗泉纷咽石，斜日远衔山。径仄疑无路，林深早闭关。如何幽赏客，松暝不知还。
万人新学敌，一剑自能任。宝骨寒偏彻，霜芒热更侵。气销□□血，泪点壮夫心。风雨自朝夕，谁知龙欲吟。
尔明休便丧，双眼好逢人。骨肉已看尽，肝肠谁最亲。壁将明月立，门掩落花贫。只当长为客，艰难剩一身。
幕府尊南国，新从塞上归。孤城诸将恃，千嶂旧人依。晓甲开鱼丽，秋笳列马肥。曾看灌夫勇，双剑划虹挥。
深林不受暑，吾亦爱盆荷。坐久荷香发，从知暑气多。因花为刻漏，裁叶胜轻罗。一瓣如舟泛，閒倡越女歌。
梦留香国瑞，笑得美人心。入室照明月，临文开素襟。交情传杂佩，孤调引鸣琴。自托幽芳意，宁烦觅赏音。
细草扁舟暮，寒云澹树天。渐沉桥外翠，空听石间泉。庙古门当岸，村孤屋背田。众山看处断，微雨滞炊烟。
乍到不惊秋，闻声恰惹愁。半行飞帛字，初写曝衣楼。度月迷相唤，冲云误独留。未缘天子射，谁者觅书投。
吴越多佳丽，重重入翠微。因君饶茗具，令仆裹茶归。水面山无尽，行边咏亦稀。较宜相见话，疗渴复疗饥。
虚窗邀月好，永夜得天多。落叶飞无处，秋风寒奈何。杯香篱菊在，琴响塞鸿过。共醉幽怀发，谁闻白石歌。
侯治吾封好，仁风播不赊。昼闲单父瑟，春满河阳花。投老逢循令，为民不恤家。化行无狱讼，休吏蚤归衙。
少小骨成傲，既壮不能迁。神取千秋达，气收天下贤。已惭多羁系，况忍学周旋。智非山膏下，胡为自寇煎。
前贤曾提耳，邀我游太冥。日休与日拙，孰醉而孰醒。苦认魂为梦，咸迷影即形。曷不观空色，虚缄冲漠扃。
兀坐香浮几，栖迟积所思。惯于舟作室，宛在水之湄。独有春邀伴，忽忘已谓谁。痴来不可解，去住浑皆疑。
月能坚客坐，久对则生愁。徐以风开夜，濯于雪拟秋。庭花将入梦，樽酒令回头。忆想成三者，可宜向影求。
忽尔先余去，离情动久要。海风吹雁影，江雪振梅条。历览披英誉，文章答圣朝。天人应有策，荷橐拟连镳。
思君何处起，回首岭云深。祖帐披胸语，灯前顾影吟。阮生馀白眼，季子尽黄金。徒将一杯酒，为余万里心。
少小怀孤尚，浮名那足贪。遇禽羞获十，分栗任朝三。已笑书空拙，更深愿外惭。虽云不晓事，遮莫解嘲谙。
摇落秋风日，低徊万古心。青云悲短翮，白雪怅孤吟。懒复呼升斗，终须问尺寻。当年初服在，长叹未抽簪。
移风真首务，观世本文心。历探情声始，返思得失林。欲求人尽我，不令古无今。一往同孤尚，千秋讵可禁。
诘戎非不急，文事岂虚求。将与戈予客，兼同表饵谋。因之观士报，终以太儒猷。济济中原俊，谁忘普率雠。
为汝开禅壁，息心此地逢。市声销二水，松响接诸峰。欲晓云光漫，深秋叶径封。岩烟时未歇，近远俟归踪。
旅绪终谁止，春光亦有初。剪芜防甲折，植援俟条舒。曲径微风转，西窗落照徐。此中容抱膝，何敢问琴书。
即事才知止，劳生久息机。风林时飒飒，云谷转依依。群跃因潮起，孤鸣俟月飞。春心徒目极，与物未相违。
一鸟枝閒语，孤云海上游。幸无多应接，亦可恣冥搜。物色容牵惹，风光孰止留。安能居郁郁，日与世悠悠。
所遇他无物，相期别有人。乾坤犹日月，身世岂风尘。独念今于古，何如夜与昏。终当凝我素，或可任其真。
积雨犹堪断，浮生亦未沉。千峰凌暑气，万壑动秋心。映草波长绿，颓云壁半阴。青朝思暂豁，独坐稍栖寻。
化腐来新彩，含辉向本丛。华身依玉露，流影度金风。不以明开夜，安知色在空。秋容初一散，尔意莫匆匆。
如线牵愁远，为丝惹恨多。九门寒漏湿，万灶曙烟拖。雾重蒙霜岭，云深没绛河。坐看林翠落，应与竹斑和。
花从别院开，春入我门来。风引脂分片，雨迎绛著苔。游丝随意惹，芳草断肠催。蝴蝶双飞处，烟光几度回。
春深春事懒，春暖换春衣。三径词人过，名园春色归。风生花暗落，雨后果初肥。只恐红尘到，呼童日掩扉。
入夜舟维浦，寒霜月印潭。人家连水树，驿路过西南。故国看渐远，前途殊未谙。稍闻江上怨，别泪湿青衫。
凉风侵别树，斜日下庭柯。暑气林间尽，秋声雨后多。蝉因依叶响，樵识和人歌。未敢题凡鸟，穷交在薜萝。
为访名山至，非因礼佛来。衣冠曾此地，烟雨独衔杯。风起潮初长，林深雾不开。狂歌发归兴，短棹亦徘徊。
探奇趋石室，有约问罗浮。岂谓寻仙杖，翻成访戴舟。身依行客苦，情为故人留。语及经时别，中年怕远游。
一经霜雪后，摇落不成丝。万里歌杨柳，千门唱竹枝。赠郎沾絮手，羞妾画时眉。何羡垂条早，空怜攀折迟。
落日放小船，春花媚眼前。山高云出树，岸阔水浮天。但取青尊醉，何妨白昼眠。萋萋江上意，池草梦空悬。
经旬不出户，懒与病相宜。璞是荆人泣，狂仍小阮痴。云寒归浦晚，菊劲爱霜迟。寥落看如此，劳歌招隐诗。
孤灯同枕簟，别后不胜悲。事已看如此，心应君独知。閒窗微雨夜，江阁落梅时。欲共杯中约，翻成梦里疑。
江山何寂寞，秋色渐萧疏。难觅依人鹤，谁传种树书。白云攒野径，黄叶满庭除。为汝沾裳久，浮生转觉虚。
江楼悬夜月，隔水漾芙蓉。谁送青溪鲤，因怀白雪峰。人今犹两地，剑已合双龙。倚槛歌长句，行追澹者踪。
旭日侵朝阁，炉烟透夕扉。更将明月影，来照舞罗衣。宿酒凉初解，林花香渐微。因君寄归雁，遥望玉关飞。
壮士何以绝黄金，黄金亦灰壮士心。不是邯郸年少侠，数番调苦又忧深。昨夜寒风从西起，自抽短簪临秋水。
江湖随月渡，今复作秋看。夜气凉如水，风声沸拟滩。兴从闲里得，思向静中安。何处寄乡梦，白云高树端。
我来何太晚，午月避炎蒸。鹏息垂天在，蝉音聒耳能。繁缨愁给谏，捷足笑中丞。如此风波际，招魂不可听。
念言君不至，空复巡檐前。夜月徒为好，春花无故妍。惭非勾凤曲，犹寄彩云笺。语有嗔生爱，情君应亦然。
桃柳春相笑，楼台岫与连。秾遮五岳眼，媚耸六桥肩。置我森疏影，删渠掩映妍。西陵苏小小，何处落花船。
四窗欣大启，野水旷悠哉。天上亦多事，几星独蚤来。烟辉疑远树，花气混香梅。待得宵深吐，光先掌上杯。
山月随人白，纡回野径微。稻香秋雨后，虫语夜声稀。酒醒寒侵面，花晴香入衣。相君閒杖履，爱客未言归。
雄都千万户，寥落数家存。鸡犬灾犹及，衣冠祸更紧。人生几欲尽，天意固难论。野老纷前泣，将陈语复□。
携酒寻佳友，衣纱染翠烟。磬音清似茗，僧意澹如泉。石静知逃世，山空自悟禅。夜谈忘日暮，聊复浩歌还。
香蕙泣衫色，敛眉语露桃。莫因画黛浅，而恨远山高。钗冷侵蝉重，鬟斜逐燕劳。晨芳细雨绿，叶上作波涛。
嗟予生也晚，不及揖公存。四海方无事，知津昔有言。眇然绝俗意，难与世人论。勿曰忠清异，寒烟合一痕。
只如僧院宿，澹月见初痕。飒飒松湍响，微微钟梵喧。岁华我辈集，摇落几人存。忽忆西偏下，桃花隔一垣。
惜别时闻雁，思君正倚楼。月高帘不夜，风细树宜秋。影落千山远，声来九塞愁。频年羁客梦，曾否到罗浮。
万事已弹指，心犹不尽违。湖山堪久住，虾菜便忘归。旧有丹砂诀，终同白鹤飞。如何儿女泪，今日更沾衣。
人以居郊僻，心为读易柔。于人无可怒，经岁不生愁。天地还消长，风云任去留。与谁曾计校，呼马亦呼牛。
寒风泛华薄，纤月影娟娟。正读美人赋，空伤迟暮年。芳情怀远道，清梦惬孤眠。谁忍闻羌笛，江城向晓天。
风流江汉地，朝暮雨云深。不入阳台梦，谁怜青冢心。对君还有赋，遇主恨无金。溪水香犹在，愁予学楚吟。
此日不再得，翻然归思兴。忆渠年各长，叹我老相仍。梦落天涯远，愁连海气凝。腊残犹作客，徙倚涕沾膺。
搔首春光暮，浮生几度中。鹧鸪啼不断，芳草恨无穷。岂为年华惜，谁将幽意通。佳期长恐晚，莫与美人同。
迂愚逢世难，寂寞对春光。马首初停策，莺声不度墙。避人疑画地，念乱戒垂堂。何计乘桴去，悠然一水长。
如何为客泪，一一逐啼乌。闾久无人倚，庭空仗弟趋。寄书劳楚驿，得梦语奚奴。慎莫多霜雪，貂裘敝五湖。
本是寻常事，时艰不易行。外愁攻四面，独立似孤城。野阔猿无迹，天高鹤一声。未能閒数物，寂寞亦劳生。
归去且归去，吾庐自一天。静能存耳目，贫不碍山川。岁晚兰犹吐，粮微鹤亦坚。半裘明月下，点检旧诗篇。
万物皆有托，红颜独不齐。风流归冢在，生死是花迷。夜合朝吹尽，垂杨夕照低。不如痴妇嫁，享得世人妻。
伏枥日已久，桃花减却春。是谁能相尔，非老不骄人。梦入千军劲，心飞万里频。以兹劳在抱，愁似怯风尘。
閒向空江上，秋云共一厓。人非贫故异，衫以纸为佳。白昼心如水，轻寒骨似柴。梅花时更好，明月照幽怀。
空阔孤逾白，蓬莱隔几重。抱愁难化水，含雨不归龙。渡口立残月，天边作一峰。多情如有此，临镜惜秋容。
根托岭南外，心无向日骄。白云垂一片，明月影深宵。亦写行吟便，还将伏暑消。美人非好怪，何事剪芭蕉。
石梁跨奔濑，长夏似清秋。一水绕幽径，千峰当倚楼。风来泉语近，云尽水光浮。莫恋东山乐，苍生望未酬。
庭寒万籁寂，露白夜沈沈。遥对花梢月，时横膝上琴。偶于今日事，识得古人心。笑指云边路，罗浮深又深。
轻衫聊出户，最喜薄凉天。叶下清霜里，禽归落照前。渔舟晴入浦，农父晚收田。帝力惭难报，秋来复有年。
凉风起中夜，为客动高吟。与子咏明月，谁人知赏心。佳辰惊节序，方外散幽襟。转惜分携后，寒江白露深。
夜久月弥静，清光宛及人。瓜蔬调野馔，泉石聚闲身。清磬出林小，微霜上叶新。那堪城郭近，明发入红尘。
草堂三日客，怀抱益相亲。细雨消馀酒，残灯别故人。语难随漏尽，愁为怨离新。小阁迟君处，思多能损神。
暖日开晴陌，春风百卉生。秧新初有色，叶嫩不成声。一雁归遥海，双峰接远情。美人何处所，泽畔几回行。
怀抱殊郁郁，因君亦已开。别离三岁许，梦寐百回来。谈笑此春日，登临古粤台。千金何足道，莫逊陆生才。
东岩倚石棱，松际一镫明。云带炉烟起，人争鸟道行。片帆归夕照，疏竹曳秋声。正有林间鞠，劳师饷落英。
千峰夹一水，孤舫夜中乘。野烧侵山月，波星漾渚灯。帆添知浪减，峡尽觉天增。禾黍离离近，篷窗且莫凭。
自怜闻道寡，益怅别离情。挂席又千里，秋风雁翅城。丹霞何日到，白露满天行。虽觉溪山异，还同一月明。
众卉皆摇落，一枝良可思。非关雨露德，生有岁寒姿。无意来华屋，闲情在短篱。秋英人素重，知与夕餐宜。
兀坐山中寺，人间无此心。溪声空物性，松影过堂阴。虚室但清磬，生台多杂禽。秋风吹不尽，日日上罗衾。
小榻碧如水，所栖非一枝。吾生亦有托，安用独醒为。远梦凭谁识，孤怀与尔知。喜来虽不寐，应念卧薪时。
盈盈水一方，携手上河梁。荷叶齐人半，月光随板长。隐同疏磬过，若共逝川忙。叹息如斯水，令余心事伤。
云月未常殊，溪山各自居。怀师不可见，独坐对窗虚。杖履别来久，道心日以疏。不缘新雁至，安得入秋书。
泠泠江水深，水深千万尺。登楼有所思，所思在行客。期我春风时，春风期已迫。人生几何时，晷运如过隙。
秋至一何好，新凉气候清。井梧当槛落，海月入窗明。燕别草堂垒，鸿流关塞声。天涯有知己，此夜念孤征。
穷居亦何意，言笑向人难。二月登楼望，孤村细雨寒。行云变岩岫，流水异波澜。闭户宜今日，春愁且自宽。
端水衣冠地，离群感昔年。浮云自朝暮，往事在山川。飞锡庐山上，浮杯粤海边。相思定何处，松月照寒泉。
得气偏在野，先秋促织鸣。云行新雨歇，月好大江明。偶尔逢僧话，于焉感我生。凉风透枕簟，此夜梦魂清。
凉风吹雨过，溪上气萧森。两岸芙蓉水，孤舟杨柳阴。鸥来争坐席，鱼出听鸣琴。渔父时相问，知予江海心。
闻道梅花发，寻芳到水滨。初疑满溪月，并作一林春。瘦影窥难见，幽香辨始真。愿持贞白意，归赠素心人。
猿啼洞庭树，人在木兰舟。抚卷爱斯语，临风怀胜游。君浮湘水棹，言断楚江秋。昔日依刘客，江边尚有楼。
春城花满林，绮席敝花阴。不践古人意，其如远客心。归鸿催去棹，别鹤怨瑶琴。明发江河路，江湖信几深。
西风鸣条暮山紫，露花夜落芙蓉死。筵前烧烛照秋空，河汉茫茫天在水。为君更唱舞罗衣，歌长酒多君莫归。
桃花一万树，遥映紫霞裾。课鹤耕瑶草，呼鸾寄玉书。丹随掷米就，黍是鍊珠馀。不用誇龙驭，潘家自有舆。
为欢方未已，暮雨更相留。柳絮入诗料，花枝当酒筹。谈深抽秘检，醉后梦神洲。莫怪心俱远，萧然自一丘。
归客为行客，他乡是故乡。有家悬两地，临路忆何方。行李剑三尺，生涯药一囊。送君秋色里，心折雁南翔。
忽见尧时韭，春生百草先。萧疏依锦石，朝暮漱寒泉。九节削绿玉，三花淩紫烟。载歌新野乐，长奉九疑仙。
胜概一丘兼，归来自养恬。入春花事好，经雨药苗甜。明月时窥户，东风为捲帘。一泓镜园水，应照戟如髯。
小楼春水上，客到梦俱澄。笑指东方白，遥看旭日升。在家能出世，有发亦为僧。但自空诸有，何从得未曾。
草色日夜变，江城春已迟。杨花铺绿水，非是冶游时。尔入吴都去，应多怨别诗。莫贪淮上月，飘泊负归期。
城上山色好，主人城下居。入门芳树合，知是白云庐。匣有龙精剑，床馀鸟迹书。时时琴酒侣，花下过篮舆。
园菜初抽甲，林花正缀须。寻芳引藜杖，得句付奚奴。是处馀三径，何天问五湖。仍闻歌楚调，真自托狂夫。
空堂林气薄，新月学眉裁。呵墨书欲就，呼邻酒正来。美人折花去，拍蝶逐香回。及此霜威早，芙蓉分外开。
春风吹弱柳，卧起听莺声。愁向寂中入，身从懒处成。经年蔬水味，寒夜酒杯情。别后聊搔首，无端白发生。
山晚云栖屋，林深月满篱。数声寒鸟静，一片夜虫悲。多病逢人少，长贫愧母慈。年侵不可觉，祇有鬓毛知。
归心虽已切，未忍即离群。不觉三春暮，相将歧路分。花间馀落日，竹外隐行云。却惜莺声好，明朝空独闻。
金陵淹旅食，况复岁华深。隔枕一声雁，离人千里心。青灯寒照影，白雪苦牵吟。赖有贤公子，时来叩赏音。
相见不和南，招携惯两三。天衣铺坐对，人影入池涵。野望馀楼阁，林声静笑谈。晚虹低更渴，应羡饮方酣。
客里无佳句，非关不寄君。草寒春未绿，江阔梦中分。断酒愁如醉，携香坐懒熏。正怀灯夕月，歌薄楚天云。
客里愁兼雨，孤灯坐拥香。思深令梦短，魂断恨更长。叠树垂檐溜，流萤向榻光。却抛诗酒侣，从此度悲凉。
观心原是妄，论旧莫生愁。麋鹿烟霞晚，鱼龙泽国秋。海月不可拾，银河空自流。夜凉犹露顶，趺坐竹林幽。
为爱溪山好，无人只自看。万峰青不断，三月雪犹寒。乳鹿藏深树，飞凫过远滩。兴来谁与晤，长啸碧云端。
急雨涨溪流，晚晴山更幽。渚清喧饮鹿，风过起眠鸥。响入千岩应，波腾众壑浮。月明烟水外，深夜有渔舟。
匣中藏已久，一见一回新。有象知谁识，无言止自亲。空秋潭底月，深夜定中身。莫讶风尘掩，从来会照人。
秋月年年白，秋风岁岁清。自从一心静，遂使万缘轻。落落疏林意，萧萧寒夜情。旷观尘世里，谁拟学无生。
北园开一径，小景足幽情。俯仰乾坤阔，优游林木平。海连天逾白，人共月长明。我亦逃名者，谁当混独醒。
遂有出门意，方知破院閒。野云常漠漠，流水自潺潺。此夜望中月，他时梦里山。坐寒松影怯，归雁度前湾。
一雨经旬日，闭门谁与同。人从烟暝出，心付水云空。历历江山外，濛濛天地中。放歌殊未已，学得古人穷。
入山将午食，风暖日光迟。乍别惊予瘦，归来爱汝痴。渐深杨柳色，应长薜萝思。观世同春梦，閒心欲付谁。
尚有孤坟在，空闻松柏哀。青山怜我瘦，黄菊向人开。日落大江阔，风高独雁来。明年记此日，珍重几登台。
世外应无恨，忘情亦大难。话空千绪失，梦剧五更寒。云水何人趣，溪山后日看。送君从此去，相忆路漫漫。
山浅松花少，枝危鹤影高。图将六月息，不爱一人劳。俯仰随双屦，风尘有敝袍。秋风初入户，迟尔返蓬蒿。
归山愁旅病，因病益怀人。寒日残流乱，秋风永夜真。此中无可语，他外只閒身。十日前来梦，庐山见欲亲。
我病差能饭，君行复被风。心悬千里切，途哭两人穷。忍冻推残絮，频兴候曙钟。青山岂易得，珍重百年中。
偕隐寻深处，无缘遂半生。病同松鹤瘦，贫共雪山清。敛目常终日，横眠每四更。不知连夜雨，空有水流声。
薰风动寰海，慈日满高林。道在人天重，机停岁月深。千年松鹤骨，万壑水云心。赖有群生愿，罗浮花气森。
有衲学无为，千峰随杖藜。负薪时见苦，种药竟亡疲。爱友心常拙，吟诗月每移。肝肠从自许，不愿世人知。
谁云吾道隘，太守近能禅。视事经坛外，观心晓箭前。护生先茹澹，息讼共清缘。多士南州遍，弦歌钟梵边。
共步层峰下，新晴夜月初。松高人影怯，云散鸟声虚。倚石听泉落，迎风过竹疏。人生如此夕，消得几踌躇。
去年栽此梅，今岁一花开。稍露知根在，不萌畏雪摧。枝繁怜独立，寒尽待人来。白眼应谁见，凭栏香暗回。
来日嗟犹及，去年何足云。归乌愁暮雨，衰草怯秋云。林下惟行道，山斋罢论文。时名焉可苟，垂老畏空闻。
高峰月正白，一半是溪云。空满川光合，烟沉石溜分。寒灰香后散，归鸟声先闻。如梦谁堪似，吾今不欲云。
自笑生涯拙，犹能不怕穷。就泉惟酌茗，移榻爱当风。到老凭谁力，千峰一策通。不知人事易，随意任西东。
院后遗残屋，吾师旧掩关。湖光先日照，塔影驻云间。对此无馀说，秖应时往还。且教■子住，予欲老投閒。
流水去无返，年华暑复寒。根尘如梦起，识浪几时乾。白日忙閒过，青山岁月宽。尝闻高隐客，还共夕阳残。
人定钟初歇，灯明夜最真。闻猿几丧我，观树亦犹人。万籁归何处，群机得所因。谁当更消息，孤负陌头春。
白花轻一放，万壑尽春风。蜀客相逢处，何郎寡和中。烟荒村路断，人去水流空。却忆霜零后，云山望欲穷。
独秀一林悄，寒山薄暮思。风烟愁见晚，桃李恨生迟。观世疑空劫，论交与古期。莫云春渐暖，应记未开时。
倚空寒夜月，林静鸟声稀。一自逢人少，方知与世违。云烟笼不住，泉石好相依。香入初风醉，临崖悲采薇。
春愁看不极，空谷此情疏。地僻先明月，天涯迟素书。立残三尺雪，坐老一园蔬。岂待东风至，云中香有馀。
一从秋色老，寂寞倚阑干。花发春何限，春来花欲残。不因伤岁暮，能得几人看。为语禁寒者，扬州兴莫阑。
孤山空自放，岂问岁寒交。但得香在石，何妨露满梢。叶凋深见月，鸟过不栖巢。最是幽人意，谁当共结茅。
渐觉朔风急，疏林日影斜。悲时同落叶，积素独呈花。寒坐三冬促，春光一夕赊。少陵忘却恨，应负此心遐。
二月岭南雪，梨花间雪中。影浮难似月，力弱不关风。片上青衫色，繁飘白浪空。千峰今夜梦，迢递湿归鸿。
良切斯民忧，岂曰邀世福。调达佛之仇，车匿佛之仆。见身各自殊，宁必恋空谷。令我忆斯人，深山长痛哭。
所闻未必虚，我心不可存。所闻未必实，我心安可存。天道无一至，人事有同还。我自处其平，得失无悲欢。
百岁已将半，为僧十二年。残躯委冰雪，双眼借人天。只有心方寸，还馀诗几篇。时时吾笑我，不改旧时颠。
举目漫相送，遥空影渐微。自从来北塞，几度见南飞。一路新霜下，三山古木稀。明年望春信，行矣莫迟归。
空梁如逆旅，欲别故飞低。天下皆秋气，何方更好栖。风流思旧梦，月冷度前溪。尔念余心在，凄凉见落泥。
咫尺阻言笑，其如风雨何。展书当事业，壮志此消磨。竟日掩门户，千年一咏歌。寂寥频得句，相见较谁多。
煮泉方自酌，怀尔得诗题。料是开窗看，无人雪一溪。句从寒处索，物向悟边齐。但望空林霁，知余来踏泥。
采采山中蕨，无为席上珍。同甘辽海雪，难比故乡莼。到壑犹闻禁，盈筐未是贫。老僧知此味，好寄莫辞频。
仰天如欲诉，侧首听鸣砧。影只月常照，力微风易侵。祸深曾作字，愁绝少知音。久矣云霄黯，何须寄上林。
数椽聊自可，欹枕抱书眠。窗阔堪延月，茆疏好见天。残毡犹马革，点雪即花砖。野老频来过，床头起暮烟。
所谈亦何异，相共到黄昏。閒或翻残帙，饥惟索瓦盘。危微千古事，断续几人存。此日真堪录，寻思无一言。
欲嘱浑无语，徒将泪几行。乾坤双草履，来去一空囊。故国何从觅，寒冰已共尝。老人相见处，休话汝师狂。
如何有好日，不出又成阴。一任霜催鬓，毋令泪渍襟。林泉宁有异，天地此中深。竟夕寒如水，空馀一寸心。
长者亦多事，初惟树下居。但留孤钵在，何必恋耕锄。鸟散林偏静，云飘月有馀。自今吾与子，茆屋本空虚。
何处投新句，松关日已曛。倾来千斛雪，惊起一山云。萝影枯逾瘦，泉声冻尚闻。相期春渐暖，一榻可平分。
石磴如天上，钟声下界闻。已扪千丈雪，犹隔几重云。山冷僧俱瘦，堂閒虎与群。古碑苔藓合，洗剔见虫文。
人当蓝水去，月向蓟门明。寂寞应吾道，艰难见尔情。云深茅店路，霜落板桥声。犹幸临岐夜，山夫伴此行。
与世能无热，持身一味寒。笑随风入谷，閒对月凭栏。骏马一鞭过，高僧两眼看。到春啼杜宇，不觉泪漫漫。
长边不厌厚，千叠马蹄痕。客路多愁晚，疏林殊未昏。鸟寒深啄月，猿寂暗啼魂。何处寻高士，随云过隔村。
五峰皆暮雪，八石尽朝烟。路转无人迹，溪寻见鸟眠。楸梧犹往日，钟磬是何年。一饭从僧乞，扶筇又渺然。
不是轻相见，知君自玉关。风尘为道苦，肝胆向人难。雪到穷檐厚，风摇夜烛寒。天涯存我辈，犹得共团栾。
茫茫湖海气，此别又何之。天道多艰日，英雄失路时。寒深辽左梦，愁到鬓边丝。直待封侯罢，云山与子期。
玉醴难持赠，禅心君所亲。但将今日意，长祝百年人。鹤静能忘影，松寒不计春。共看斯道胜，却笑枉逃秦。
西风斜入峡，反侧片帆收。怒浪先侵石，低沙不泊舟。云开雷划火，野旷雨迷牛。独数空江眼，浮沉万点沤。
长途亦一食，饥困日难胜。暑气万山出，青天一线迎。沙低车脚软，石滑树头横。果然行不得，惭愧鹧鸪声。
道交君若此，相看岂计年。薤丛频自绿，桃实静还鲜。衣舄乘云久，襟期对月悬。茂陵书著就，潇洒一儒仙。
作赋文心好，言诗雅道高。既能惊世眼，尤见恋僧袍。雁语占星斗，鼍行郁海涛。倘能修短札，寄我莫辞劳。
已见三秋雁，犹行十月风。往来无至计，得丧欲将穷。沙迥寒鸥白，山高夜火红。空将寥廓意，独宿暮烟中。
心知谈笑处，两逐往来程。此邑山形壮，故人江水清。署寒琴指冷，天静雁声明。宰政原辛苦，君兼百代情。
蛟龙潜地骨，钟磬任天心。粥饭有缘聚，云山随处深。海波吹自昔，人迹在如今。亦是难由我，馀生听陆沉。
绿发剑光寒，青云识俊官。笔花江梦醒，诗帙陆装宽。阅世已无语，因君忽破垣。此中还会得，鹤盖即蒲团。
才沿峻壁还，寻溪意未閒。日光先透石，树势欲争山。花是仙源异，头从玉塞班。廿年辛苦意，凄折对松关。
岁去浑无似，时閒亦自歌。林间原寂寞，世上有风波。溪浅云归树，星沉月满河。平生胜人处，疏拙掩藤萝。
未可询行役，言寻好翠微。水添江路直，帆侧峡风归。残月波翻碎，閒鸥春浴肥。时时惭物外，何日坐忘机。
腊残衰草尽，极目一空林。阅岁同为客，淩霜花自深。韵添孤月冷，色有白云侵。落落千峰顶，清猿时一吟。
寒香日以远，瘦影日应疏。只此情何限，令人思有馀。雪残浑欲老，春色可谁如。石上閒相对，无言又起予。
日夕悲秋客，登楼此送君。千砧寒月下，一叶岭头分。断岸霜初落，芳亭菊正芬。东篱明日往，知子醉山曛。
春色日芳菲，逍遥邻院归。扑竹添新粉，飞花点素衣。随风过别浦，曝日向南枝。暗惜双飞处，芳华今未稀。
破我灯前梦，怜君此日身。多才羞再仕，虚税食难贫。铁砚耕何补，焦琴典更频。无任憔悴意，天地一孤臣。
断岸依残驿，寥寥一叶偏。生涯怜此日，心绪忆前年。霜落空花散，光浮水月圆。孤怀何所寄，支枕伴鸥眠。
数声山鸟变，春色满林峦。寒夜坐将半，疏钟闻未残。身闲多事外，计拙一生安。明日年华改，诗情恐未阑。
松花深闭户，山色销寒烟。无事惟甘拙，何心学懒禅。雨馀芳草梦，月落子规天。堪愧龙钟叟，春来多晏眠。
为爱高秋意，亭亭水一湄。寒光难入谱，秀色自成篱。逸士分栽处，闲僧采服时。山居真不易，相对足栖迟。
不寄在篱下，披离自不群。一秋无过客，空谷独逢君。叶覆烟全碧，花饶水半芬。登高重九近，谁共酌秋云。
颇得幽栖趣，看山拥敝裘。寒潭初过雁，红叶欲遮楼。云水自为适，烟霞又入秋。与君深夜里，清思共悠悠。
北海潮初上，渔歌下夕阳。远风吹渐近，短曲听来长。浩荡波千顷，沉吟水一方。芦中人不见，倚处问沧浪。
侧枕拥残絮，日高犹未兴。似闻天半语，遥唤雪中僧。万物尽形役，几人能曲肱。相怜为漂泊，应不羡飞腾。
我有千古恨，高高将听卑。亦知曾补后，不似未分时。得气清何少，流光照或私。可能空阔外，容我管中窥。
飞泉不到地，疏雨未成霖。努力事朝汲，长歌怀汉阴。露葵刚覆足，霜芥欲抽心。珍重灌园叟，平施无浅深。
昨枉故人信，无端事远游。山城何日到，江水正东流。身老难为客，心閒易觉秋。最怜今夜月，孤棹别罗浮。
吏习久不振，斯人方起衰。循良追古道，儒雅式今兹。政洽看鹰化，心閒有鹤知。何当弦诵地，容我结茅茨。
暂此息劳生，劳生空复情。寒风吹老树，竟夕作秋声。明发我当去，夜深人独行。蒙师爱吟客，一事笑无成。
落日放船好，风波也自如。虚君徐濡榻，还我伯英书。三水逢官舫，千山走驿胥。归来有新句，未惜报樵渔。
老树不知老，无文也有文。托根深处稳，生意静中分。红绽花朝雨，青留叶底云。荣枯今已定，何必问东君。
昨夜见明月，所思疑在中。今来明月寺，不与见时同。一室宾亦主，片云西复东。愿留烟雨宿，待我转飞蓬。
日涉须成趣，窥园见物情。屋随蛙背住，蓑覆鹤身轻。鹊为鸠藏拙，花先蜜治生。贫儿多活计，从此息经营。
不于城市见，乃在水云边。我欲狂歌去，君来且驻船。雾深知豹变，泽媚识珠圆。珍重闻诗者，阳春莫浪传。
先生清隐处，孺子昔曾游。山近云生户，江空月映楼。飞觞迎媚景，展席俯清流。轩冕元无梦，何须范蠡舟。
寒泉清见底，浑不染尘埃。廉是当时号，源从何处来。天光相照映，云影共徘徊。饮此襟怀洁，何辞酌满杯。
莲岫倚空苍，卿云忽降祥。九霄悬锦绮，五色焕文章。远霭兼山碧，非烟带日黄。虞廷如可献，将补舜衣裳。
知己难为别，思亲不可留。京华凉月夜，乡国白云秋。道重浮名薄，官贫素节优。平生慕忠孝，此外复何求。
早被功名绊，閒居约暮年。那知中道弃，孤负一生缘。往事恰如梦，此心空自怜。连床消息绝，风雨暗南天。
落叶掩空斋，虫声益旅怀。星霜愁桂玉，天地老形骸。清漏闻三殿，疏砧动六街。朝班催晓梦，不得到天涯。
我爱清秋水，相看更濯沿。中流坐天镜，两岸见人烟。泛泛日将暮，迟迟舟不前。高歌莫三叠，沙上有鸥眠。
青铜闲拂试，照见白须髭。浮世催人老，空山灭迹迟。云林归倦翮，霜雪悴寒枝。欲问商山路，疗饥有紫芝。
百年今已半，更作万年期。且了男儿事，宁求举世知。秋林初返照，篱菊正开时。满引杯中酒，还吟自庆诗。
怜君不识面，操笔若为情。载诵闽贤志，还为楚些声。挂冠终为母，辞禄岂要名。更问生前事，知非是亦醒。
泥牛初破腊，鸡骨未占年。云雾挥盈纸，蛟龙欲上天。悠悠拚日月，了了见鱼鸢。温养炉中火，香飘一线烟。
芳草依依道路斜。白云何处是仙家。空馀远碧暮云赊。红泪滴残清夜月，梦魂长绕淡梨花。几番临镜黯伤嗟。
凿铁开青壁，翻云泻素波。古今流不尽，造化意如何。晚策天边倚，春帆地底过。禹功不可问，日暮独长歌。
蝉若与山深，深山不可寻。鸣虽应以候，听亦岂无心？日暮林中送，人间枕上吟。岂惟处暑至，对此自沉沉。
高士不可得，兹亭幸尔留。偶来当暇日，况复及清秋。湖水当门落，松云傍枕浮。几时閒历览，乘月放扁舟。
子独抱远器，澹然陶至情。素无圭组系，缅有林壑情。园涉爱嘉树，觞咏掇芳英。余亦忘机者，世纷非所婴。
乔木苍然者，如君有几家。安居忘岁月，适意在烟霞。对客开春酒，当门扫落花。万方从战伐，全不废生涯。
独立眺空明，夜凉河汉横。林疏容月色，溪静纳泉声。兴到诗堪咏，愁宽酒易倾。徘徊山露下，云水有馀情。
采药入云林，卖药来城市。肘后多蓄书，壶中可藏世。三叶即玄功，一视惟博施。今古孰与伦，良哉宋清氏。
兰若最高处，客来开夕窗。诗怀秋思集，定力壮心降。远树青残雨，归潮白晚江。暝来期宿此，敛屦对寒缸。
久客浑愁剧，那堪岁暮时。失群怜雁断，归计怕鹃迟。老树秋风咽，空梁汉月垂。唤回今夕梦，和去旧年诗。
凤去名犹在，龙蟠势莫过。好春三月最，遗恨六朝多。寂寞金莲步，凄凉玉树歌。对花须痛饮，感慨欲如何。
行乐非无分，依违必有因。江山能爱客，风雨故留人。篷底茶烟湿，樽前竹叶醇。米家船似屋，到处白鸥驯。
閒居心不竞，无辱也无荣。涧水流来曲，松风响得清。东林因社入，南亩待时耕。敕断相关事，寻思效子平。
客有思悲翁，老大悲明月。昨日颜如丹，今朝鬓成雪。雪色落明镜，所思胡不悲。寄言东家子，行乐当及时。
池荷生夕凉，快雨飘然至。窗虚延竹色，林暝散花气。地偏人事简，遂我幽栖志。缅怀心所亲，伫立凝远思。
采采芙蓉花，涓涓弄秋水。停君木兰棹，聆我歌声起。采花欲寄远，思君隔千里。红颜能几何，悲哉远游子。
江上双鸳鸯，双飞复双起。如何南来雁，只影沈湘水。芦花似朝霜，漫漫逐风起。欲寄故乡书，悲哉远游子。
夜夜望明月，初若蛾眉弯。夜夜望明月，今如白玉盘。玉盘有时缺，蛾眉愁万结。月照闺中人，如何有离别。
刺促何刺促，夜泊长江曲。同是远游人，何须论迟速。刺促复刺促，刺促向谁道。青青高山树，不如墙下草。
去时愁远别，别久竟忘归。五见门前树，秋风落叶飞。落叶萦愁思，纷纷若乱丝。仙家能缩地，莫使阻归期。
雨过大江秋，苍茫一叶舟。乡心随去鸟，旅梦学眠鸥。水与天同色，云兼月共流。谁家歌楚调，令我不胜愁。
小雨落桐英，群峰出晚晴。树藏茅屋小，溪涨野桥平。童去因沽酒，船回不到城。此中真可隐，亦足慰吾生。
天寒清涧阿，贞姿照冰雪。幽赏众莫同，孤芳为谁发。东园桃李春，箫鼓夕犹咽。君子天一涯，微香坐消歇。
为爱岩栖好，结亭于此间。一身同二老，白首得青山。破静闻猿断，忘归待鹤还。采芝人去后，日莫碧云閒。
山雨暗连村，游人不到门。幽居斯道在，黄卷此心存。世岂齐常变，吾方一静喧。竹禽如解意，相对语前轩。
出寺雨初晴，溪回夕照明。柳边双鸟白，松际一蝉清。小县逢迎数，孤舟去住轻。因看下滩水，笑问几时平。
白云生远岑，明月照空谷。松下两仙翁，行歌紫芝曲。霜清镜湖水，木落剡溪山。寂寞草堂客，看云终日閒。
昔隐林壑中，不知林壑美。今来在城阙，见之心辄喜。枫林新受霜，茅茨隔秋水。安得呼扁舟，遨游五湖里。
曲折成千里，云山俨一乡。林疏茅屋见，水落钓舟藏。世路羊肠外，仙家鸟道傍。此身何处着，箕颖意难忘。
风高楚天碧，秋醉凤凰池。京国三年客，扁舟归独迟。满倾桑落酒，折尽桂花枝。政尔相思处，逢君又别离。
春色今方满，名花尔较迟。含芳如有意，呈彩亦当时。调鼎需仙液，挥毫停凤池。天工知不浅，一夜露华滋。
秋月如佳士，平生愿见之。扫门当落叶，开席对良时。水处得来早，花前欲去迟。自能无出没，唯羡观中师。
洒树声兼雪，稍檐力借风。每来寒夜后，多在客愁中。草意闲门共，灯情白发同。之人天一角，的的似高鸿。
我昔楚江上，钓船时往还。长歌送落日，濯足对青山。鱼游春草里，鸟去白云间。此意孰能解，忘言心自闲。
春雨昼连夕，闲愁鬓欲苍。莺声在官柳，草色映书床。每念庭闱远，仍怜简帙荒。却思摩诘室，清坐只焚香。
落照浸湖天，沙明月在船。鸟栖临水树，人语隔林烟。浮世止一宿，馀生能几年。如何衰暮日，犹滞楚江边？
寒云江上渡，去住总超伦。落尽风鸣叶，窥残月傍人。下签诸品彻，析难一言申。映带河山色，孤帆处处新。
得地江山胜，时当秋气深。虽从吴越至，何间去来心。日落尔时现，潮生如是音。楼台面水月，处处足登临。
攀跻缘鸟外，目尽四垂荒。片水吞湖白，孤烟射日黄。台空风自鼓，露结草犹香。寂寞追欢地，怀人老大伤。
乾坤添白发，江海限红尘。独树逢残月，清宵忆故人。蝶占春后梦，鹤想病中身。安得西归翼，裁书慰尔频。
孤棹倚江濆，鱼梁浦树分。北书曾未达，南雁最初闻。碧海寒生月，空山夜出云。不堪三径远，何以慰离群。
隔竹闻樵斧，临流见塔灯。杖轻时自倚，山好不曾登。立石清于鹤，浮槎懒过僧。前畴新雨后，溪水蘸垂藤。
几片萧疏叶，霜容点碧岚。波平如在地，舟小亦同龛。白水成佳供，清香佐野谈。莫辞归路杳，皓月挂溪南。
花发秋无数，空香雪满庭。溪回双股碧，峰断两眉青。禅影林俱寂，经声鸟自听。岩云吹欲堕，千仞立孤亭。
迟令扃竹户，灯火未禅栖。遥见客投寺，犹疑渔出溪。别因日已久，语尽日应西。怪尔归偏促，行舟欲曙鸡。
未得向深谷，空林且暂依。自从草塞径，便不昼开扉。疏磬隔烟晚，凉云逗竹飞。相过平日客，谁复送令归。
忆汝立向晚，惊心月又明。忍从今独见，曾照昔同行。孤枕苦难即，空闺寒自生。含情应不寐，到晓只盈盈。
梅花开准合，梅子熟犹分。不住是真性，随栖如片云。只将诗拟见，岂有信相闻。想得悬瓢处，吟僧自一群。
早破春相赚，飘零不自知。未完九十日，消尽万千枝。点水嫌萍扫，粘苔怕月移。莫谙化工意，荣悴孰为司？
小港悭通棹，行知经几滩。败荷还立雪，寒水不生澜。扫石容苔瘦，栽松待鹤安。梅花如有月，借我一宵看。
孤舟疑入剡，夜绕乱山行。雪与月俱白，江因人更清。岚深寒气重，岸断冻痕平。况复人烟少，空闻落雁声。
踏沙春路迟，柳倒却如眉。因入竹间室，闲吟壁上诗。护花常换土，割水暂通池。延赏欲终日，涤烦茗苦时。
浪迹兼多病，相看独尔真。同消半载日，弥重一生身。凉月舟前路，秋风别后人。所怀应自得，情忘莫沾巾。
了不异真树，枝枝生自空。下檐云转影，摇壁野过风。淡极如烟外，欹多似水中。闲人古来少，心喻幸君同。
钟声如一寺，林影望还分。径转塔才见，轩开溪共闻。相过成晚步，分坐见秋云。诗卷娱禅暇，晴窗花气熏。
终日雨翻盆，愁人欲断魂。岭云生屋角，野水没篱根。杨柳深藏径，梨花静掩门。声声偏入耳，寂寞自朝昏。
晴日寒江路，松云入望深。身香燃五分，行树拔千寻。忍土如家舍，交光映夙心。还疑晏坐处，犹发妙严音。
坐卧掩虚堂，香风绕笔床。咏花生艳冶，题柳遂轻狂。事少人偏倦，情多梦不长。年年愁病日，却笑为诗忙。
我昔客游处，送君孤棹归。湖山想仍在，故旧总言非。倾别酒新熟，到家花未稀。吟情与离思，相逐共依依。
月殿谁曾种，仙家别自栽。高秋万木落，空谷一枝开。风隔林中度，香从天上来。因思赋招隐，愧乏小山才。
与子乖违后，年华几度更。宁知在兹夕，忽复叙幽情。山月含秋影，风泉急远声。相看吟坐久，中抱有馀清。
脱迹浮名外，游心太古先。一经传后似，独行继前贤。高致由泉石，清风表墓阡。行人徒仰止，洒泪绿萝烟。
世味浑忘却，身心得少閒。临池看白发，把酒对青山。经史三馀外，桑麻十亩间。优游期卒岁，宁料阻时艰。
识命当随寓，无营只守真。安知执圭者，乃作种瓜人。周道荆榛合，穷山兰杜新。毋云菽水薄，朝夕可娱亲。
雨声窗外曙，独客梦魂惊。阳月看仍尽，春衣缝未成。空将倦游意，并付忆归情。寄语山中侣，松间有旧盟。
夫容九叠屏，上有瀑布悬。浩浩不可极，银河泻青天。览之登高咏，超然锦袍仙。观物当求源，我欲升其巅。
双堤夹道傍，垂柳复垂杨。攀条知色改，缀絮讶丝长。思妇悲迟暮，征夫望故乡。一闻清角起，谁不泪沾裳。
别卿四十年，思乡邈万里。朝陪玉堂讲，暮醉金壶醴。我有一株雪，持用赠君子。置之三径中，清白宛相似。
禄养人皆羡，兼荣母德贤。空遗板舆在，竟负綵衣鲜。吊鹤嗟何及，乘鸾望不旋。恩封冀他日，光命贲重泉。
万里移归舠，东风谢绛桃。烟迷彭泽柳，雪喷海门涛。身世江湖老，君亲梦寐劳。匡庐翠九叠，萧散白云高。
客里常相梦，无如此梦悲。为怜居苦地，浑似在生时。色惨言犹厉，情深泪秪垂。不才多违训，深愧负连枝。
浮生若萍梗，岁月易蹉跎。久客乡书少，慈亲白发多。春回残雪在，腊尽小年过。未就閒居赋，聊吟桂树歌。
种来看渐满，千树已成林。向晓云霞重，方春雨露深。闭门容虎卧，把卷听莺吟。结实长收谷，谁知植德心。
自谓年非迈，谁知老见侵。静观天地化，洞识古人心。积雨生座润，微凉解郁襟。何时乞恩泽，归老遂投簪。
马头瞻落日，寻宿过田家。野老欣相得，村醪不用赊。田园乐丰岁，耕牧足生涯。摇落秋将尽，因之感岁华。
生死嗟何及，徒增父母哀。肝肠愁欲裂，泪眼痛难开。近日犹疑在，从今去不回。但期收尔骨，归葬故山隈。
伊人慕清赏，旧隐在西园。竹影自临砌，泉声时到门。看云晨拄笏，乘月夜闻莺。一自膺名宦，幽怀孰与论。
种得梅千树，盈盈雪满坡。捲帘疏影乱，拂席暗香多。东阁临风玩，西湖载酒过。高情政如许，赋罢一高歌。
舟行逢霁景，逸兴杳难群。绿树江边影，青天水底云。众山连复断，双橹合还分。自酌樽中酒，微吟到半醺。
楚岫无边翠，湘流不尽清。香兰屈子赋，苦竹鹧鸪声。风景当年事，云霞万古情。沙头旧鸥鸟，谁肯与寻盟。
不堪篷背雨，直打到天明。乍喜朝云敛，俄看旭日晴。林分千嶂秀，山空一江清。泛泛情何极，舟人急橹声。
锦里南天外，中原北斗边。乘轺孤节远，恋阙寸心悬。雁塞氛常净，龙沙驾已旋。忠臣扶社稷，快著祖生鞭。
谁种庭前竹，萧森数十竿。高檐晴落翠，虚室昼生寒。韵喜风前听，阴宜月下看。莫言家在远，长得报平安。
寻君复不遇，长啸出林间。草满池中水，蓬高屋外山。夕阳看鸟尽，秋色任云闲。爱尔幽居好，归来亦闭关。
草白露零砌，叶红霜满林。初闻新雁过，知是已秋深。病起还扶杖，贫来不卖琴。茅檐风日煖，闲坐试孤吟。
天静波澄练，江空月近楼。露凉花解语，烟暝柳多愁。鸥送征帆远，虹随渚雨收。几家官渡外，灯火候归舟。
杨柳古城边，风光触处妍。画船轻似鹢，春水阔于天。歌断人将别，帆开月正悬。回看五云际，雕鹗去翩翩。
秋雨长安陌，经朝只闭门。阴云连白昼，灯火易黄昏。屋漏频移席，囊空久弃樽。故乡禾黍熟，何日到江村。
么红雨馀葩，疏绿风中筱。虽无尤物丽，得借此君好。栽培良有待，开落恒可保。嗟彼桃李花，采折随媚草。
露滴葡萄寒，宵鸣一何急。鸡啼天欲曙，络纬不盈尺。深闺有思妇，远道多倦客。惊闻长夜声，掩泪心促刺。
蝶有恋花情，花无留蝶意。东风三月时，总为春流丽。还开亦还落，欲去还不去。默诵过墙诗，重门草深处。
四举皆不偶，一生良苦辛。贫无青眼客，死负白头亲。牢落愁中事，悲凉梦里身。生平清谊在，肠断故交人。
深竹暗浮烟，群公乐事偏。高情动寥廓，清论入微玄。岂是巢由侣，何如沮溺贤。其谁匡典午，勋烈照遗编。
一碧净无尘，清秋月满轮。天空光乱水，风荡影移人。举酒邀何及，登楼赏厌频。婵娟长在目，幽绝异通津。
密树荫虚堂，高林昼日长。疏花閒自落，幽梦觉还忘。宦达怀先志，栖迟惜众芳。栽培各有待，非是学三王。
一从分别后，梦想镇悠悠。路远知难见，书来看转愁。归舟烟月冷，故宅菊花秋。物色将离思，年年江水流。
世路终无尽，浮生总未然。蚤停登峻马，急系下滩船。富贵閒方了，功名退始全。中山千日酒，不及醒时眠。
建节风霜地，惊心塞草秋。弓刀深警戍，鼓角远鸣楼。诗为筹边得，名因制敌留。长城今有托，高爵会须酬。
话尽情难极，中宵眠更兴。古人俱已逝，后进竟何成。世路应皆醉，吾侪岂独醒。几回静想遍，无以答平生。
晓梦初惊觉，春禽已乱鸣。北风半夜雨，东旭一窗晴。道在心偏逸，诗成气转清。行藏信随遇，庶以达吾生。
阶除境向寂，客思渺无依。美兹风月夕，正是怀人时。欲叙平生心，相见各未期。百年若流水，如何长别离。
独步孤村去，从容玩我书。稻苗时雨后，山色晚晴馀。性也何曾染，心兮此正虚。归来带明月，夜兴更何如。
负炎困行迈，息肩称幽怀。嚣尘自兹隔，好景从天来。林静风荏苒，池清月徘徊。细交知己谈，佳兴何悠哉。
我居清溪曲，绕屋罗青山。白云自来往，脩竹无柴关。翘企古人躅，逸驾容追攀。悠然一瓢饮，不知有尘寰。
多病无安枕，长吟更短吟。园林初雨歇，花柳已春深。身世双秋鬓，乾坤独苦心。明朝风日好，何处快登临。
病后新功减，閒来旧梦清。闭门终日坐，抚景百年情。道大诗书重，身恬去就轻。寸心何所系，潦止霁斯行。
登临长败兴，尘世几开颜。偿却三年债，都来半日闲。山泉寒可汲，石磴绝难攀。半榻能分我，看书昼掩关。
食报无涯地，谁言我易论。此心还日月，老眼自乾坤。白发垂诸老，青云荡一门。更知尧舜事，四海一君恩。
老著天游步，江山不肯违。春方玄酒淡，人每太初归。是妙何言乐，无尘可振衣。笑看曾点处，似或此狂非。
平生真面目，分付几峰烟。病里歌惟凤，人间瓠亦天。坎离吾药妙，山水尔藤贤。醉盎还谁我，梧桐月满川。
此老真何意，我来更忆家。西风聊短鬓，细雨只黄花。慈母谁无老，京师也自佳。玉台巾样好，戴著有人誇。
吾爱汉阴老，清风千古垂。濯缨沧海阔，狎鸟岁阴迟。坐即南山影，行歌招隐词。昔贤惭识寡，幽愤自形诗。
隐居还谷口，择胜向峰头。天近星堪摘，湖平地若浮。云岚生几席，日月在帘钩。何日同登览，超然消我忧。
吾生终鲜甚，尚赖两三君。故国多时别，凶音隔岁闻。天涯相顾影，日暮独怀群。南望无穷泪，青山空白云。
阶穿新迸笋，屋破暂牵萝。栏养能言鸭，池驯博字鹅。处喧长得静，取足不求多。独对青山饮，时时一浩歌。
饭饱亦何事，绕池看鱼行。凭阑秋雨歇，倚杖暮山横。忽忽吾将老，纷纷物自营。百年天地内，事业竟何成。
沟平水不咽，林密鸟无惊。花笑因风动，门开觉犬行。诗成潜索笔，灯灭暗移擎。人亦常如此，君何独得名。
每见江湖面，便生霄汉心。此心固未稳，有病莫能任。岂惟吾身病，心亦久清阴。未须论世事，归去亦自针。
雨叶秋将劲，晴芜此亦家。浮生付云水，食口托鱼虾。业薄还官债，山深自岁华。最怜霜候菊，犹是去年花。
夜半见海日，轩深不动尘。简编前得晓，花草易为春。戚属时天宠，仙家自世人。交游惊老大，松鹤倍精神。
主圣开昌运，臣劳效匪躬。功高元不赏，道大亦难容。钟鼎完名外，衣冠老泪中。慰留天地德，残梦逐东风。
长夜睡曾著，行庭思转清。城乌临远曙，楼雁过高晴。客子木绵敝，居人水火争。时平盛禾黍，一饱答西成。
露重夜如沐，秋高意转深。江湖千里月，吾汝两翁心。影落岩前桂，情移海上琴。附书元不薄，末疾故相寻。
圆丘分献爵，平步上天梯。野阔旌旗拥，坛高象纬低。尘埃九陌净，干羽两阶齐。礼毕候回辇，虚窗听曙鸡。
一夕金风动，飘然振客衣。自知秋尚早，又逐燕先归。水落江流急，天寒树影稀。独怜城上月，不减旧清辉。
江立风前水，山眠雨后霞。旧堤浮半柳，新市聚圆沙。去国蛇添足，防身弩失牙。月华今夕减，愁听隔船笳。
清酒嘉禾别，黄花两度秋。喜闻心转逸，羞与俗同流。步稳风生袂，诗成月满楼。竹林无限好，强半梦中游。
岧峣古道前，一上思茫然。废井存遗迹，残碑记往年。岩阴交草色，林薄起炊烟。南望乡关远，浮云何处边。
出昼经三宿，吾行未厌迟。群公期出祖，满卷重贻诗。天地开晴旭，山川耀远姿。去途净如洗，尘土岂容缁。
泥雨愁方困，缄书喜见招。亭台荒积藓，松桂发新条。有酒须倾倒，无诗恐寂寥。慇勤催早赴，语仆戒晨朝。
春色晚何在，绿杨来数鸦。影单犹作客，梦好转思家。风雨床头剑，笙歌上苑花。百年空健兴，惆怅日西斜。
春草旧多情，西风别恨生。高吟动池水，清梦落江城。密线秋辞母，崇冈晓望兄。鹏飞聊一息，回首又云程。
谁言广陌好，陋巷亦清幽。夜月春长满，晴云昼不收。宫中闻报漏，门外度鸣驺。时复乘间兴，凭轩望五楼。
莫道山行乐，山行愁更深。扰龙僧坐钵，飞燕女横金。酒著莓苔醉，情熏草树阴。夕阳人语静，无处觅巢禽。
春花有殊色，何事逐风流。欲堕还依水，频飞不过楼。托枝怜命薄，倾国使人愁。愿落帘栊里，遗香尚及秋。
思君不可见，三月正花飞。杨柳垂金缕，新苔胜舞衣。鸟来枝上语，人自水边归。尽日西南望，空山但落晖。
久出易春衣，田园苦未归。兴同花漫发，身与燕俱飞。古剑双明雪，残编几绝韦。金张虽可属，意不在光辉。
徙榻随阴坐，推琴借石眠。火云悭作雨，花气郁成烟。扇短频挥日，楼高不到天。海风犹万里，安得驾飞鸢。
晓跨城东马，披星到酒家。瓮春抽嫩竹，灯夜试初花。乐听升平曲，人乘浩荡槎。兴来从健到，谁省岸乌沙。
室小已成趣，豪吟客未来。祥光窥户牖，芳响出蒿莱。参辰驹过隙，三五兔生隈。守墨凝香枕，焉知葛与怀。
爱此文字饮，衣冠千里同。好德竞为主，忘年耻作翁。颂祷言皆应，赓歌句转工。终筵惟敬慎，监史愧无功。
文字百年饮，衣冠千里同。好事竞为主，忘年耻作翁。欲祷言皆应，赓歌句转工。终筵能淑慎，监史愧无功。
台小已成趣，豪吟客未来。首山当户牖，散帙出蒿莱。迎驹过白隙，送兔下苍隈。脉脉凝香卧，焉知葛与怀。
朝辞双阙下，暮抵三河宿。古戍早鸿稀，荒城寒草绿。上官山吏拜，行县村童逐。冉冉松间亭，何人伴幽独。
阳鸟流归音，空堂春风早。居人结远梦，行子就长道。鸡鸣东方白，整驾何草草。叹息素冠诗，繁忧满中抱。
官閒仍地僻，宾从少经过。睡起看山立，诗成对竹哦。小塘云影乱，深树鸟声多。坐数秋期近，双星欲渡河。
樽酒故相约，燕游翻不同。亭深寒雪在，桥断夕烟通。白日行歌里，青山别恨中。夜阑车马寂，愁听竹林风。
春水泛桃花，飘飘海上槎。官崇先领郡，亲老一还家。石抱溪云紫，烟含岭树斜。夜深登望处，北斗是京华。
到寺钟初寂，高城夕漏迟。閤云昏冉冉，庭雨冻丝丝。留客灯前席，怀人海上诗。树鸦啼不断，岁杪怨相离。
早叶半辞林，晚蟾初罢吟。入秋乡国梦，垂老故人心。道在宁须禄，官清尚有琴。城隅分手处，惆怅水云深。
相忆恨长道，相逢惊白头。又为千里别，还作几年愁。故旧天涯少，勋名世上浮。不堪风雨夜，虚馆对新秋。
秋林积雨晦，晏坐失朝曛。地似通勾漏，人疑是少君。依依归洞鹤，冉冉度窗云。预恐重来日，花源杳不分。
鸡鸣春日晓，钟落上方幽。树湿云犹住，山空翠欲流。酒床随客去，诗草付僧收。虚羡岩栖子，尘镳不可留。
春日东明去，西斋教铎分。毡随郑老座，经授伏生文。水暖鱼腾藻，泥融燕啄芹。有怀如我及，看雨赋停云。
出郭始朝饭，入山闻瞑钟。自怜衰病久，敢恨仆夫慵。立马看群岫，开尊对两松。谁能回白日，眼眺且从容。
自出华山道，时时怀此翁。名园春定好，佳节远谁同。社稷思君实，文章略季通。望中欢喜极，若坐小楼东。
雨凉侵短榻，春睡起偏迟。鸠拙寻遗构，鹰扬耐蚤饥。干戈经路滑，箫管动乡悲。愿和征夫泪，吹来鬓上丝。
青门回巷月，白杨飞岸云。萧瑟入清夜，衣冠疑故人。空悬丝五两，怅望剑孤津。宰木看看拱，秋涛隐泪痕。
涨海饶孤寐，春山淹去归。鱼龙永夜急，波浪远天违。孤志存舟楫，清时卧钓矶。尘机久已息，何事白鸥飞。
独客长途破，孤城幽思多。入山忘日月，观海失江河。万事只垂钓，故园未偃戈。平生挟弧矢，流落意如何。
汝复弹冠出，余今解绶回。平生一掬泪，洒向黄金台。戎马东南剧，鼓鼙城阙哀。无能奏羽猎，翻愧子云才。
海内君知我，闽中我失君。云霄剑在壁，风雨榻扬尘。龙见悲吾道，乌飞念此身。艰危有壮志，南望重沾巾。
乍见却悲欢，相询语夜阑。数年罢道路，诸弟泣饥寒。井灶还多故，亲朋有永叹。自怜飘泊甚，闻此屹忧端。
高阁寂已夕，清阴淡如雾。林塘正寥落，霜月转幽素。蕴真非境累，赏胜由神悟。倚户望西园，无人共微步。
同时多逐客，而我独怜君。弃置勿复道，凄凉不可闻。风波一流落，江海遂离分。他日书相及，常因西北云。
春风吹酒杯，花鸟更相催。惜此留连坐，判成酩酊回。安能自结束，聊复共追陪。今日不为乐，流光去若颓。
寂寂对春风，无诗赋恼公。方惭同系马，未暇拟雕虫。得意多言外，归心半偈中。拈花聊一笑，果信色成空。
高城片雨外，倚棹乱蝉鸣。远树他乡色，浮云过客情。泉甘知早竭，木散得长生。悔逐时人后，空将骨肉轻。
即看春欲尽，渐觉客衣轻。燕以飞虫下，鱼因落絮惊。看云忘拙宦，对雨忆躬耕。最爱新移竹，清风叶叶生。
自入山中住，翛然物外群。齑盐僧饭合，藜火佛灯分。闭户深寒木，开窗带湿云。时因意到处，一诵太玄文。
中庭明月洗，万象空弥思。山默近如远，云和疾亦迟。稻香新雨后，秋色晚凉时。棋罢星河转，清光久未离。
坐卧深林里，窗开别一天。山腰埋宿雨，石面泻流泉。路尽云犹触，村分树尚连。烟霞吾所恋，只此可忘年。
山才经雨洗，顿改昔时容。峻可百千仞，横惟三四峰。暮云争鸟道，返照破苔封。多少尘劳意，翛然杖野筇。
病卧闭门久，占晴起看花。城行纡雾堞，草坐藉烟沙。绾骑萝风合，停莺竹日斜。芳菲愁即歇，留赏滞生涯。
系月舟航偶，临流鼓吹哀。星樯扶岸出，霜叶洒汀回。鹊起南天迥，龙吟北海开。淹留候明发，共尔一登台。
幸尔网能漏，依然剑尚埋。侧身向天地，壮志委尘埃。覆水今无及，怀沙古有哀。回思刀笔吏，疑惧转难裁。
未暇泛湘水，徒然卧楚云。神龙那可系，野鹤故难群。世路谁知己，交情独有君。悬知今夜别，剑气斗间分。
待汝频扳桂，怜予久系匏。无嫌一日长，愿结百年交。启户惊黄叶，开尊藉白茅。自无奇可问，何怪世人嘲。
天风忽然至，吹地转蓬科。别泪随江水，离声杂棹歌。花时临赤壁，雁候渡黄河。京室怀予处，长搴旧薜萝。
眺迥临高阁，江湘万里馀。草边云梦猎，花下武陵渔。白日山川气，清秋水竹居。仙踪同霸业，消歇总愁予。
晴日丽芳洲，春风振碧流。灵均兰可揽，神女佩堪留。渔岂临渊羡，仙因入海求。机心息已久，自喜不惊鸥。
万事形骸外，半生鱼鸟间。为农稀出郭，习隐不居山。晴旭欢独往，暮云倦与还。呼儿检赋草，闭户细加删。
名园邀上客，一一豫章材。盖转苍林入，尊当锦石开。跳波鱼自乐，得食鸟频来。莫厌相过数，星霜暗已催。
力疾扶筇出，乘閒采药行。春林群鸟悦，朝日百花明。水石留连坐，亭台次第营。赏心犹未巳，极浦暮云生。
双树谒空王，丛篁隐上方。欲窥童子偈，因憩此君堂。法雨晴阶湿，香云午院凉。招邀竹林侣，同醉给园傍。
林当大道侧，客出古城隈。欲就七贤饮，还邀二仲来。鸟声流碧树，人影堕苍苔。不必淮南桂，淹留日几回。
市逼村非远，城纡路亦长。藤萝青壁树，云鸟翠微堂。林日晴多荫，溪风午荐凉。北窗时偃卧，人代接羲皇。
之子忆南州，行行且复留。频年悲旅食，五月问归舟。守黑虽卑术，谈玄实隽流。秋风期返棹，迟汝上江楼。
独立向江天，相思隔暮烟。草玄从客笑，衰白故人怜。五岳几时去，一丘长晏眠。幽怀何所寄，丛桂晚逾妍。
病目经三月，兹晨稍辨人。直怜长夜旦，已负一年春。庭药开应遍，园琴听转新。谁云今小愈，念往益伤神。
烟敛依依树，鸥飞漠漠田。短箫吹夜月，高兴落江天。远火摇轻浪，跳鱼惊过船。良辰不易得，吾敢卜明年。
残雪不蔽瓦，断溜收寒声。晨威凄以严，云日丽新晴。凌风振丛薄，枯卉不复荣。年光属归敛，惨淡有馀情。
岁暮天欲雪，郊原风色饶。山寒增突兀，树暝入萧条。野水照茅屋，归人争断桥。窗前有新句，欲觅已寥寥。
林下将迎寡，颓然万事捐。老知閒有益，病与懒相便。残梦荒鸡外，轻寒穗帐前。从教贫到骨，不负日高眠。
暝色狭斜路，幽怀长短吟。残虹犹薄海，高鸟渐依林。去住从吾道，艰虞热壮心。燕云愁直北，望断欲沾襟。
兀兀凭谁语，悠悠祇独栖。雨深山更静，溪涨岸全低。日月书生老，风尘世路迷。新晴散孤闷，村酒正堪携。
返照收残雨，幽怀步广川。对山哦得句，坐树课畦田。岭缺江光迥，林疏日脚悬。前村晚归牧，丰草散牛眠。
自将棋作世，谁为世如棋。日月枰中转，山河掌上移。雁飞教作阵，龙跃引成麾。满席天花坠，知余得意时。
本为金马客，却赏竹林泉。共说甘如醴，谁知淡是玄。洗心悬浩荡，漱齿啮云烟。世味余方苦，逢君意洒然。
我已苦为县，不堪行送君。谁令一片月，散作两行云。杨柳堤边折，葡萄马上分。相思莫相问，但遣令名闻。
不觉落花尽，长怀饮饯时。流光徒屈指，辛苦有谁知。夜月凄琴曲，春风隔酒卮。闻君消息到，翻重别离悲。
平生矜艳色，不得侍君王。独为黄金客，凋零白玉妆。出宫多夜月，上马尽秋霜。一奏琵琶曲，征人总断肠。
萧瑟赋悲哉，西山爽气开。白云海色断，落日秋阴来。砧高长乐苑，雁下华阳台。如何此时望，客思转难裁。
上陵无不美，秋杪更宜看。风雨朝佳气，旌旗拥汉官。星流千嶂过，月出万松寒。倚马清钟外，新霜满玉鞍。
诸郎难得意，非是敢沈冥。拙宦无同病，清时有独醒。千家寒雨白，双阙晓烟青。又值高楼雁，寥寥不可听。
藉草到流水，看花延落晖。客中过寒食，马上改春衣。移席青山出，开樽白鸟飞。天涯有朋好，能使宦情微。
武陵看花处，二仲得相闻。雨白闽天合，山青越徼分。书声散秋瀑，翰墨染春云。府檄何年事，犹馀猿鹤群。
辟疆开别业，载酒雨中看。亭敞千花瞑，楼空万竹寒。呼童携枕簟，劝客解衣冠。宿我山窗下，听诗坐夜阑。
落日维舟好，君其问水滨。举觞遥送鸟，倚树醉看人。各负诗无敌，翻惊会有神。明朝在城郭，骑马共风尘。
春归兴不孤，胜地此相呼。公等称词伯，余将混酒徒。山光含浩荡，秋意飒江湖。乐事关穷达，浮生敢自诬。
向来燕市饮，此意独飞扬。把袂看人过，论诗到尔长。世情摇白首，吾道指沧浪。去住俱贫病，风尘动渺茫。
花鸟从春过，嬉游到夏偏。白云行酒上，清吹起舟前。世路身何得，吾徒赋必传。宁须千日醉，不拟众人怜。
吴生何偃蹇，称病不朝天。侍从官非拙，浮沉世所怜。黄金燕士里，白雪郢人前。自识衔杯趣，逾看结袜贤。
寥落文章事，相逢白首新。微吾竟长夜，念尔和阳春。把酒千门雪，论交四海人。即今燕市里，击筑好谁亲。
海内论兄弟，萧条二子才。一时称病罢，万里拂衣来。雨雪人高卧，蓬蒿客自回。偶然占剑气，夜夜向燕台。
未同疏雨至，勿剪夏云繁。片华樽前出，双流树杪翻。红颜辞上国，白眼入中原。慢世吾何敢，风尘且避喧。
白头明日事，君不见交情。千载论知己，中原命友生。青云高病色，沧海傍诗名。一为弹冠误，徒令国士轻。
高卧堪人事，幽栖岂世情。老松寒更拙，片竹冷逾清。拥褐江湖色，鸣琴雨雪声。懒心常近傲，不是学庄生。
斋居何所作，春雪是佳期。净入年华浅，光含暝色迟。鸣弦流艳曲，拂简映新诗。此夕山阴客，扁舟兴可知。
似得冥鸿意，兼深抱璧情。一鸣堪自失，三献转相经。白雪看前辈，青云让后生。已须横四海，且复爱连城。
脉脉当户绣，不知双泪滋。人谓石莲苦，未解潜相思。莲成娇欲泣，泪落还渍之。持此长悠悠，芳菲复几时。
已作不栖鸦，随风转鹿车。丝云抽茧谷，针雨刺纹纱。来去千年鹤，官私两部蛙。看惟城郭是，愁听此嚣哗。
乍雨一番洗，湖光皎可看。霁昏何所属，晓暮亦云难。绿遍天同湿，鸦飞照乃残。半因来往熟，幽折得相安。
忆向长安别，还随此地亲。光从今日始，影若与年新。乍觉因春妩，非关对客颦。一般愁寂意，留伴未归人。
县以沙为榜，迎风寸寸沙。归程轻似雁，驿使几逢花。往事碑能记，寒流日已斜。丛台知不远，拭眼照繁华。
独夜清如许，何能遂掩扉。庭空滋皎皎，叶坠故飞飞。当食频停箸，侵寒未授衣。灯花挑更结，差以慰将归。
即此称官隐，俄延遂一周。俸钱差不薄，饱食尚何求。静几香堪炙，尘床印懒收。本无迁客意，行住总夷犹。
客途逢四月，归艇破江烟。行柳青随路，孤蟾白满川。沧波双眼里，往事一灯前。爱酒酬佳节，囊中少俸钱。
谢事归来早，深居远是非。雁衔秋色到，鸦带夕阳归。水落江形瘦，山高树影微。行藏宜任理，与愿不相违。
雨久当成雪，天寒不肯明。君亲南北梦，城阙短长更。有病官何物，无闻老此生。茅茨盖新屋，妻子念归情。
长途望不极，永夜泣相逢。似为中年病，全非旧日容。自应扶几杖，岂解惜章缝。觉后收馀泪，乡心一万重。
曙鼓憎春睡，开窗月已西。树高先占鹊，城小尽闻鸡。露坐移床久，星言数马齐。何时巾栉罢，携酒觅芳蹊。
入夜飘初急，迟明积已深。王春方少雪，人日不妨阴。病阻城南步，寒生塞上吟。晴郊灯月近，愿听属车音。
野寺乘春到，萦纡一径赊。风声残叶乱，人影夕阳斜。醉墨怀僧壁，歌钟失帝家。冯唐多逸兴，随处岸乌纱。
扶栋初成屋，为园旋筑墙。看山嫌树密，傍砌觉花香。蝶翅明如画，莺声巧似簧。春光不相负，何必滞他乡。
村外重冈护，原头怪石蹲。水声来树杪，花影上山根。寺古残碑蚀，僧贫破衲存。俗尘消不得，何用访柴门。
鸱夷本高智，所志在五湖。遗迹已千载，出处真吾徒。俯视沧波渺，仰看明月孤。散发弄扁舟，何论越与吴。
一望碧波深，孤帆柳外林。满江风雨恨，万里故园心。对酒思前事，逢人寄远音。秋声何处急，茅屋乱鸣砧。
屋迥野云白，林昏山雨过。杖藜拄桥北，识面青山多。古木参天立，閒云入户青。推篷恣吟眺，夜坐斗牛横。
终岁长为客，孤怀不耐秋。砧声高复下，雁影去还留。水阔烟光淡，花深暑气收。故人今万里，谁与话绸缪。
夜静天如洗，时闻蟋蟀鸣。朋簪追旧雨，客路赏新晴。看剑怀偏壮，争棋气未平。小山松桂晚，何处可忘情。
高人真雅淡，卜筑傍幽溪。碧草侵阶长，青山入户低。华源应咫尺，流水自东西。读罢无馀事，春风听鸟啼。
梅花送残腊，草色报新年。客梦鸡声里，乡心雁影边。发随时事改，酒为故人延。却忆沧江上，芦花隐钓船。
危楼逼星斗，带郭亦山林。雨歇晚峰净，湖平春水深。落花增感慨，明月忆登临。欲读高人传，尘埃满素琴。
何处难忘酒，寒衾梦觉时。青铜欺短发，黄菊候归期。翘首怀千里，论心乏故知。此时无一盏，何以慰遐私。
石磴上不尽，青霄如可梯。到关闽海近，回首楚天低。绝巘愁飞鸟，晴潭落断霓。寻诗聊午憩，忽见日轮西。
兀坐如禅定，空斋日又斜。游蜂窥砚水，斗雀落庭花。世事随风马，年光赴壑蛇。惟应倚脩竹，高咏答韶华。
兹楼怀有岁，今日始登天。俯出万柳上，仰窥孤月圆。星河浮盏动，风露逼衣单。对此旷无极，令人兴欲仙。
落月不到地，高堂风露凉。共因重九逼，先泛菊花觞。银烛题诗换，罗衣客醉香。更深不归去，故绕竹篱傍。
江流带远村，天际耸孤岫。烟寒树色昏，石出苔痕瘦。舟行者何人，不语手双袖。景静心自閒，咫尺罗宇宙。
我爱山中行，盘屈自有情。方偶涧松阴，又分溪竹清。石屏锦绣幅，云壑笙竽声。何当遇幽人，与结烟霞盟。
补郡持新节，医民贮旧丹。不孤明主托，应使远人安。万坞花迎暖，千山鸟送寒。五云重回首，高处倚栏干。
二豪临眺罢，千古擅风流。我辈同登日，江山万里秋。风烟淮海色，舟楫故园愁。把酒凌倒影，长歌忆旧游。
万国朝天罢，孤臣返旆行。清秋看过雁，落叶下高城。海岫临淮出，江云入楚平。定知先揽辔，早晚望澄清。
何地是蓬莱，云烟万里开。山花敷绿草，竹影扫苍苔。鸥鸟随风去，兰桡逐浪回。隔江新酒熟，谁与一衔杯。
极目川原外，无言自怆神。云山晴见楚，烟树远浮秦。平地干戈满，临风羽檄频。西飞羡归鸟，随意过城闉。
白首谁知己，秋风此对君。年光吾自老，世事忍相闻。树近微留雨，檐虚暗入云。莫辞今共醉，应念昔离群。
柴门青对野，吟眺澹忘归。树晚明霞缀，沙晴翠羽飞。山林吾志在，天地此生微。扰扰人间世，风尘今息机。
云物动高秋，离亭注别愁。世纷凭塞马，心迹寄江鸥。雷雨明周旦，溪山待许由。相看风浪急，独喜上扁舟。
晓色繁华动，微风燕子忙。万钱无下箸，百妓有专房。弦管春声细，楼台秋夜长。星沈更漏彻，犹逐梦魂香。
几点疏窗度，相看烂有辉。分应忘草化，意故向人飞。隐约缘阶砌，分明振羽衣。烦敲更难寐，纨扇为停挥。
结庐傍湖住，雅兴复如何。云物荡胸次，烟莎引兴多。虚明开夜榻，沆瀣吸清波。老去无尘事，时听孺子歌。
避客常悬榻，耽诗不到家。锄云时种药，分月夜煎茶。踪迹寰中梗，勋名镜里华。棋枰与书卷，乐事岂须赊。
万里春犹至，三江雁不归。经年乡信少，昨日故人非。单父弦初绝，河阳花渐稀。宁知沧海上，东望自沾衣。
一自分襟后，星霜四载馀。望迷春树暗，梦落晓钟疏。松柏凌寒秀，芙蓉向晚舒。礼编承旧诺，何日贲吾庐。
雨晴春欲半，行色踏青忙。种竹占荣悴，看松试短长。梅残蜂恋树，水暖鹭窥塘。独念池边藕，抽钱未作行。
秋物祇林浅，禅阶古石平。香台七祖塔，法树十围荆。杖飞犹置井，山匝似为城。即此未遑息，徒令岩壑轻。
沧海浩无极，空濛混太清。寒潮初拍岸，凉月已生明。烟雾虚尘界，星河动玉京。三山真可接，知有列仙行。
春草自应知，春风送客时。可堪南浦恨，愁咏北征诗。水远花飞急，天长雁去迟。迢迢江汉意，芳杜不胜思。
别院隔尘嚣，高怀未寂寥。绿漪君子竹，红醉美人蕉。湖海閒心健，朋侪乐事饶。客窗风雨夕，时复梦招邀。
雨声催木叶，秋序迫茱萸。林吼风传谷，山蒸云起湖。客题幽涧竹，人老故山芜。不尽穷途恨，狂歌击唾壶。
狱久年三换，刑深鬓二毛。愁淹天畔日，泪作海门涛。寸草伤春碧，慈乌近夜号。感时思雨露，回首望旌旄。
愁事殊不了，如何已岁除。千门宵鼓后，半榻佛灯初。性癖甘从笑，交贫或易疏。随缘吾未得，世路正踌躇。
江路重阳月，荒城菊未花。一枝今始见，小摘向人誇。研水添生意，乡心对物华。遥怜开烂漫，浊酒过邻家。
留醉空王殿，提壶更石门。山深天亦迥，岩古佛长尊。曲涧浮觞慢，幽花衬席繁。高歌出洞口，凉月在江村。
人日春兼至，天葩晓正飘。禁扉同贴胜，温树不封条。万国瑶图启，三时帝泽饶。伫将多富寿，歌舞颂神尧。
脾病宜蔬食，曲肱良在兹。盆鱼相吻沫，砌草恣葳蕤。坐接青云侣，閒倾白雪词。莫须怀禁近，随处是恩私。
腊尽雪初晴，春回促漏声。孤灯亲远客，一岁只残更。律候青阳转，年随白发生。迎新应待旦，端佩谒承明。
凝清新揭扁，轩舍倚云开。爽气西山入，凉飙北牖来。昼閒泉在沼，琴静月当梅。允矣丘中赏，符兹物外游。
林下春风来，千年翠如璧。云拥群木深，溪回百川寂。中有幽人居，清朝此投迹。邂逅得良朋，于焉咏嘉客。
倚闾怜母老，长路望儿归。六载眼中泪，三春身上衣。霜清听雁远，天阔见云飞。海峤连闽越，乌啼月尚微。
我公黔宁嗣，世济忠孝美。容光照隙罅，于焉烛斯理。怅望珠履荣，老客思未已。何当驾长风，一溯秋万里。
十年离世路，终日对青山。竹似怜人俗，云应陪我閒。有缘专静壑，无药驻衰颜。独向阶前立，秋声起树间。
自向钱塘住，相将廿载馀。息来诸妄断，老去万缘疏。洗竹通幽径，搴藤补弊庐。时时得佳句，还向壁间书。
美人久不见，此地偶相过。复送扁舟去，其如别思何。草香汀雨湿，花暝树烟多。后夜苏台上，谁同一醉歌。
自适閒边趣，谁言分外求。看山一瓢酒，载月五湖舟。秋水清吟思，西风冷钓裘。惟应陆甫里，千古可同流。
高僧忘世相，缚屋就云深。静看千峰白，幽栖半榻阴。卷舒虽有态，去住本无心。我亦求閒者，何时一访寻。
羽驾来何代，仙丘号凤凰。竹林枝不实，丹灶草生香。往事馀陈迹，空山半夕阳。卜居殊未遂，引睇远相望。
松老真僧腊，清居屋数间。庭看芳草合，门掩落花閒。世事随流水，禅心对远山。有时飞锡去，仍共白云还。
风景苍茫地，人家远近烟。云低长碍树，江阔欲吞天。白日消棋局，青山落钓船。平生萧散意，对此转堪怜。
故人寻旧约，小艇作行窝。天影波千顷，蘋香雨一蓑。霞明红叶艳，山近白云多。落日沧江曲，离愁奈尔何。
路转青枫径，泉通古石桥。规模灵隐小，景像上方遥。书壁藤牵袂，寻源草没镳。每怀登览日，东海暮生潮。
今夕山城里，客心坐转烦。年光分半夜，燎火闭千门。续酒惜残腊，感时念故园。所欢吾母健，万事不须论。
岩壑行来好，杉松画不如。经年无客到，何处有人居。石古苔生遍，泉香麝过馀。买山能得此，亦可结吾庐。
别去忆多年，张灯惜此筵。故人嗟老矣，吾鬓亦苍然。雨响残秋地，城分不夜天。从今数来往，同种海西田。
极目川原外，放怀天地间。千林秋叶坠，万里塞鸿还。风雨诗偏壮，茱萸晚正斑。不因君落帽，谁解是龙山。
林下登高处，飘然兴不同。迎霜树五色，对酒菊多丛。世事浮云外，风流落帽中。莫愁秋渐晚，天际有归鸿。
斋中人去夜，松际月来天。自击罗浮磬，高歌招隐篇。轩窗残雪在，河汉数星悬。鹤梦呼不起，吾心谁为传。
青琐同趋日，声名汝独先。别来多岁月，老去阻山川。杯酒还今夕，风波忆往年。五云回首处，相对一潸然。
云带高峰好，况于雪后看。澹烟飘户牖，清景似江干。塞远人稀到，亭孤岁自寒。独愁防戍者，犹未解征鞍。
逸思驾天风，飘飖出半空。山川云日里，楼阁画图中。洞隐千年鹿，潭飞万里鸿。平生慕仙迹，此地即崆峒。
满寺皆山色，房房带薜萝。松篁宁厌密，钟磬翻嫌多。楼压云边树，池通江上波。诸天新霁雪，乘月更宜过。
江湖老泪流，二月忽高秋。每虑东西乱，不知早晚休。雪深狐外岭，云黑蜃边楼。廊庙群公在，应分圣主忧。
迢迢江上云，杳杳云边树。云光与树色，染映如朝雾。泉响岩壑秋，帆归海天暮。恍惚月明时，轻舟浣溪渡。
楼阁东南秀，衣冠翰墨流。云来蓬岛暝，潮落镜天秋。扫石弦霜轸，开窗捲露钩。相逢霄汉上，何必访丹丘。
筑室依何许，幽栖向竹林。一尘浑不到，万玉自萧森。挂月澄明镜，吟风响素琴。知君有高节，惟与尔同心。
落日照芳草，长风吹断云。沧洲送归客，远道惜离群。樽酒何年共，江帆此路分。篷开独回首，鸣雁不堪闻。
惆怅一樽酒，惟君知此心。试看流水去，未抵别情深。北望家何在，南还意莫任。天涯对明月，为尔一沾襟。
此处结庵久，故山天一涯。绕檐閒数竹，汲涧自浇花。晨击香台磬，宵分石鼎茶。双峰已堪老，无梦更思家。
明月下空庭，清光寒不湿。褰帘坐未久，忽见飞萤入。客怀寂无聊，何处砧声急。对酒不成吟，起向西风立。
心閒尘虑少，耳静市声稀。连日雨初霁，满天云正飞。树低行碍笠，苔厚坐沾衣。徙倚无穷思，斜阳倦鸟归。
远忆托飞鸟，妙韵谐素丝。尧舜不必求，巢许无浮思。禾麻劳樽酒，水月投声诗。虫蛰与鱼游，千岁以为期。
白日展摇落，暮山疏郁天。风云战清夜，江汉幻残年。我屋蓬蒿熟，谁家世界圆。忽思浮海叹，千古万缘牵。
何处难忘酒，明时报政嘉。有人歌岂弟，到处长桑麻。事简常封印，庭空早放衙。此时无一盏，奚以度年华。
种竹复种竹，屋西还屋东。都城十日雨，长夏一林风。宿土得馀润，团阴分小丛。高秋想鸣佩，侧耳向晴空。
萱草生竹间，幽根相屈盘。虚通美人意，秾悦此君颜。庭隅会别鹄，堂背栖双鸾。愿结连枝好，忘忧至岁寒。
推篷南浦上，烟雨淡离愁。萧瑟菰蒲晚，微茫泽国秋。鱼盐通县市，蓑笠语邻舟。无限林泉意，凭轩下白鸥。
池上绿阴肥，天涯客赋归。心随流水远，迹与故人违。千里复万里，斑衣当锦衣。终焉林下梦，不逐五云飞。
老来筋力倦，拜起异寻常。把酒惜馀景，对花愁断肠。数茎空白发，一饭足黄粱。俯仰能无愧，浮生付彼苍。
尺素山千顷，云多路更深。人行巢鹤磴，寺接挂猿林。雨过朝添涧，霞生晚护岑。江南旧风景，时得画中寻。
客棹一身渺，归程千里多。寒云挟疏雨，秋水逝洪波。亭界短长道，泉分南北河。醉醒篷底坐，何处起渔歌。
马上春如梦，空嗟岁月长。天涯无限路，芳草自斜阳。莫把层楼倚，楼高接远天。东风乡国路，直在白云边。
长空起薄寒，明河流素月。谁云一夕欢，可当经年别。经年一水间，相望不相及。莫卷七襄衣，是侬愁思织。
君过腾越峰，骏骨随龙化。倘遇千里驹，莫惜千金价。调弓射堂下，戏马台城侧。莫作王骑曹，拄笏西山色。
行行穷远陌，冉冉度香车。未就王孙饮，聊看田父锄。莺啼燕树合，水漫渚蒲新。春归不须恨，化域自常春。
芳草满陂绿，草中狂兔行。只今罢虞猎，来去任纵横。青松郁如盖，下有兔爰爰。徘徊知何事，应待望舒圆。
妾泪如长江，不洒陌上尘。留取双辙迹，得认君车轮。君行辙不返，妾泪长在眼。试将眼中痕，与辙较深浅。
细雨轩窗湿，微风枕簟凉。梦魂不知远，夜夜到家乡。为客燕山久，婆娑两鬓斑。呼童问耕事，错认是乡关。
细雨催春暮，流莺尽日啼。湿枝愁并坐，似亦厌卑栖。百啭声逾滑，群飞羽未乾。上林新绿满，容易一枝安。
自君之出矣，何地不堪愁。明月两乡照，霜寒更入楼。自君之出矣，时序速如梭。雪里春将动，流光一岁过。
风来万树动，月出半山白。谁家吹笛郎，骑牛过西陌。城头折葛花，一朵如鸳鸯。莫漫怜芳采，相牵亦太长。
落篷回风力，移舟维石次。树影散平波，蝉声入古寺。乱山带乔木，斜日望中碧。白云忽傍人，马首岚光滴。
八骏去已久，骅骝未易逢。君看七十匹，若个是真龙。塞北平如砥，沙场五月寒。骅骝不受驭，焉用置奚官。
五月芙蓉浦，花开胜若耶。若将湖作镜，应照妾如花。玉腕摇轻楫，红莲暗绿波。花深欲无语，棹转忽闻歌。
远峡观难远，斯言何太讹。眺虚岩际望，直北见黄河。但闻笙鹤音，迥与尘凡隔。横玉弄寒云，万里天一碧。
君作梁园客，予登楚水台。春风河上柳，不寄一枝来。渭水天边树，黄河日暮流。春来千里外，知尔故乡愁。
匣中有古镜，清光如明月。昔照我朱颜，今照我白发。白发生今年，绿酒且今夕。每有忧生嗟，岂为勋业惜。
沿月纵兰桡，江烟碧未消。清波不相待，转盼失溪桥。澄江净于练，归人浩思发。不信捲帘人，相思有明月。
洞口花冥冥，鸟啼不知处。风吹石上泉，散作岩前雨。长林鸟归尽，露下庭草湿。钟磬寂无声，虚窗白云入。
伐木结小亭，遂在此林下。倘有子献来，清阴堪共把。兹石不解酒，偏饶饮者意。若无清音夜，输却一旬春。
北地风霜早，秋来已不禁。客衣犹未换，愁听隔邻砧。寒月下疏桐，清霜醉晚枫。客心元自冷，不是为秋风。
百岁似相期，安知有别离。去时儿在腹，今已长过眉。忆昔初结发，两鬓黑如漆。但恐君归来，白头不相识。
木落秋气多，风高水痕捲。人径疑有无，山容自深浅。山色青不已，湖光白欲来。虚亭正潇洒，一棹拨烟回。
拾蚕蚕如指，出桑桑如掌。一日三箔眠，交侬那得往。大茧大如卵，小茧垂其腴。三秋上织作，君看罗绣襦。
夜夜待月明，每被浮云苦。今夜天无云，月明本如古。月从东海来，待月吟正苦。素娥本无心，不管人今古。
朝看亦南山，暮看亦南山。南山长不老，聊以永君年。万株松上花，千日杯中酒。儿孙戏膝前，一舞一回寿。
东西填脚债，已过一秋期。今日拈花处，思君第一卮。茱萸何处酒，胜日与君期。渔翁歌独钓，江月夜明卮。
细竹八九个，桐花千万枝。坐观山色近，觅纸便题诗。竹屋草代瓦，决渠泉绕池。客来无所问，取醉更何之。
阶下苍松立，阶前白鹤行。轩中何所有，终日此双清。松外见白鹤，鹤外见青松。小轩终日坐，清气落重重。
流水郎车马，垂杨妾鬓丝。春江他自好，一一入相思。时时可问花，处处堪沽酒。风波君不知，愁杀楼中妇。
远树笼朝雾，轻鸿踏雪泥。江楼先得月，野店是闻鸡。短发霜前草，浮名镜里花。风烟皆过客，宇宙即□□。
古人重一物，可托千金交。虽云草木微，比德称琼瑶。青山静如雾，飞泉何处来。声疑天外起，势散作风雷。
翠袖舞春晖，光风圣得知。夜深浑不寐，玉露点罗衣。春动云丘笔，幽兰映雪窗。一峰才拂手，六合散天香。
雨休松气凉，幽人此中住。溪头鲈正肥，持竿放船去。家住青山下，船头一钓蓑。片帆侬使惯，只是怕风波。
雨湿狐裘逗，鞭扬马足忙。亦知煖阁好，帝里旅怀长。款语途中绪，联镳雪里山。乡关何处是，回首泪痕斑。
遥望白云来，转见白云去。白云去不来，不知散何处。心随白云远，亦随白云迟。欲随白云灭，白云无尽时。
寂寞蓬蒿者，谁能载酒过。眼看花落尽，蝶梦绕烟萝。月色射西壁，林乌栖不定。窗间人独眠，叶满青苔径。
陟彼白云径，径满白云时。践破白云迹，心与白云期。陟彼白云洞，洞里白云迷。跳出白云外，身与白云齐。
喷玉惊我梦，玉声何珊珊。忽如仙佩过，遗响落人间。与子共观泉，少间观我生。我生本无穷，是为天地精。
不到家山久，茅檐长薜萝。最怜春雨后，幽径白云多。不踏乡山路，于今又几年。茅檐知不远，只在白云边。
野烧千里尽，容易雪消时。莫以春先绿，都忘寒岁知。岂择托根处，苑墙绿易齐。芳菲人共见，走马暗长堤。
骅骝虽伏枥，骏骨出风尘。一顾将安报，恩深愧主人。剑古螭头脱，年深玉匣藏。不因君拂拭，何得露光芒。
秋风来苍梧，白月下九疑。不见湘夫人，一枝空泪垂。海上青琅玕，曾持天上看。萧条风雨夜，谁拾凤毛寒。
修竹天寒倚翠娥，鸳鸯霜重雁声过。更长无寐倚云和。桃叶渡头频问信，石尤江上怨风波。人生憔悴是情多。
群动各有息，兹游成我闲。气交寒暖候，春到有无间。寒石自流水，夕阳多远山。离离林下屋，时见鸟飞还。
天涯望不极，尽是行人路。日日换行人，天涯路如故。渺渺白云远，萋萋芳草暮。来者知为谁，但见行人去。
移棹忽闻莺，芳洲此日晴。树阴连野阔，山翠入江明。倚醉亲鱼鸟，行歌答友生。不知春草色，何与故园情。
忆共西山宿，高歌岂宦情。一毡连大海，五字竟长城。夜雨桃花水，春风画角声。忧时休怅望，弦诵是平生。
当暑病犹轻，离魂几日阴。羽笙天上曲，沟水路傍吟。渡鹊无聊事，归禽有限心。炎光劳缱绻，回首怨寒砧。
日南有归客，问讯珊瑚枝。海水深不测，飘零无反时。相见既无端，相忆无与知。唯持憔悴心，毕命以为期。
病畏朔风寒，南窗背岭安。林风迟九夏，日影梦三竿。乞种谁家树，旋成几尺阑。死生还似此，倍觉有心难。
幸天与我知，幸世与我忧。知知而忧忧，人将为我忧。不知而不忧，吾将为我愁。岂不有我哉，云胡不自求。
秋思本无多，千行自不讹。清姿从倒薤，壮志欲眠戈。散队连行草，遥天任擘窠。催花看尽发，谁与换群鹅。
坠叶满行衣，径草试霜色。何知山川想，足敌绝尘力。初暾峰紫摇，浮空夹苍植。似可就奇光，问之求羽翼。
得絮不云暖，此情君合知。主忧臣但尔，心死身何为。绿草华山带，高楼燕子枝。讵言身未嫁，可任东风吹。
寻幽每忘倦，相对惬襟期。花气穿云细，泉声出竹迟。心空山更静，句妙世常知。岂为晴湖眺，春风几度思。
闭门日以久，出郭尚鸣莺。为爱清溪色，春风绿草生。云低沧海树，潮上夕阳城。何处山中叟，独闻伐木声。
花落青尊下，禽鸣绿树巅。相逢上巳日，却忆永和年。野草留春色，垂杨带夕烟。灵襟如可濯，一醉莫徒然。
云林多逸兴，春色好登台。海气时疑雨，山形隐似雷。竹分閒地种，池拟向门开。日暮高松顶，西方一鸟回。
江城当细雨，接得远来书。顶礼开缄读，言书直起予。山川劳梦寐，契阔费居诸。岂不羡飞鸟，乘风独不如。
不畏炎蒸苦，明河欲近秋。屏思坐深夜，爽气袭重楼。城郭砧初动，山庭果未收。桥边有织女，延伫待牵牛。
所亲惟是汝，真有古人风。贫贱不相失，悲欢常与同。微霜朝镜里，明月寺垣东。颇喜年来事，无惭清夜中。
拔云初架屋，种竹未成关。与子听流水，移予欲住山。天长荒草外，人在小桥间。何处飘梧叶，秋风昨夜还。
社稷民为贵，诸侯多宝之。前贤爱今日，天气与人宜。细草生春色，长杨缀绿丝。寄声诸父老，饮酒不须辞。
沉吟意莫申，杨柳向谁亲。面目惟呈己，行藏总畏人。万缘肤发假，一懒性情真。何事闻钟后，凉风亦怆神。
帘捲东风入，门开好客过。朝烟冷如此，春色奈人何。竟日花当舞，沿山鸟自歌。不堪更相送，惆怅别情多。
芳春荡晓风，双燕向帘栊。尔是新还旧，谁知雌与雄。振襟钩自上，拂尾剪俱空。似恨歌尘寂，金塘泥正融。
风月羁离际，论交二十年。吹箫还入市，取醉不忧天。鹿閟苏台迹，羊孤海峤仙。芙蓉峰四百，持照幕中莲。
楚汉风流事，千年迹并稀。巫云象神女，塞月照明妃。余欲登高赋，征人怨不归。清秋如有梦，应逐朔鸿飞。
素丝缝侧理，兹帐息深深。一榻何高卧，洞房非此心。云封虚白室，月在梅花林。个里雕龙思，天孙无自寻。
昔贤期友地，风义一何深。云岂浮车盖，台非市骏金。惟将素心合，不作白头吟。吾与二三子，欣然共入林。
禹迹停终古，湖光荡至今。涵云四天影，注瀑一山心。垂白浮孤棹，飞乌背远林。所思犹未见，渔唱夕烟深。
人间不得意，江上往还来。雨至潮初长，帆归烟未开。荆吴占利涉，南北满云雷。惟有残僧苦，茫茫渡一杯。
人归洞庭水，心远百蛮天。虹饮吴山雨，蝉嘶楚岫烟。挂帆明月树，沽酒白云船。来雁纷南向，衡阳何处边。
逐客同征雁，翩翩出塞垣。誇胡曾断臂，哭汉不归魂。别久见如梦，相看无一言。龙精千尺雪，持照昔人心。
叹息阳关柳，青青能几时。春光不可度，绿鬓已成丝。岁岁愁攀折，依依绾别离。故园有奇树，日夜忆连枝。
杨柳千重翠，幽轩隔水连。墨华亲试砚，绿绮每临泉。竹暗斜听雨，溪光远入烟。何时登览日，更上五湖船。
客路梅花候，寒香暗扑衣。怜为今日别，未惜几时归。贫有寸心赠，情真古道依。关河方畏路，勉笑莫相违。
名山有羽客，幽素自含辉。饮啄终存介，相依渐息机。青丝委华发，白雪剪文衣。自与家鸡别，心知在翠微。
岧峣振衣立，长啸淩秋空。台晚清阴远，林佳爽籁通。云归樵路久，梵放竹烟中。坐久真忘世，何知客与同。
谷饮未终日，复为江海人。愁知芳草远，閒觉白鸥亲。独往听流水，馀生惜暮春。明朝衣上泪，同作别时新。
倦翼将何托，高枝在日西。架头鹰气短，帘下燕巢低。梦里犹能立，醒时或肯啼。感君先择木，终夜叹栖栖。
他乡淹滞客，廿载未言还。一夕闻潮信，心先到故山。家园即咫尺，父执在其间。复有忘年好，开尊一解颜。
落尽中庭叶，秋山失一僧。壁悬身外影，窗锁定中灯。海大生新月，林空散旧藤。此时前路尽，知尔上方升。
门外青青柳，春风君未知。及兹惆怅日，忆得别离时。月浅才窥户，花飞不恋枝。天涯如对酒，夫子亦相思。
忆尔苍梧馆，双扉面一溪。野花窥虎落，归鸟占鸡栖。客梦江流急，乡心树色低。不同今夕酒，西望月如圭。
重岩行乐处，回首但云阴。别我岁华改，逢君秋色深。出门遍衰草，托足惟空林。欲谢人间世，论文与素心。
故都残照在，一望尚峥嵘。山拥吴云峻，天连楚水平。到秋禾黍意，为客古今情。高寝长松外，遗臣怯近城。
隔江山万叠，相对不知名。野寺宜孤梦，春风懒独行。涧阴云乍上，林暗叶初生。自住西湖后，何曾暂到城。
芳草绿未已，孤舟发南湘。还当上巳日，远适衡山阳。石积水光碎，竹多风响长。客途春有酒，波荡感浮觞。
风雨怀人坐，无灯亦到明。流萤分夜色，疏竹聚秋声。别酒尚馀醉，春花今不荣。终知吾与子，白发路傍生。
银河谁下钓，天道自张弓。色借桑榆日，凉生玉笛风。山光开半面，人影在墙东。不俟居弦望，清辉万国同。
处处吊灵均，当年一逐臣。迹疏犹恋国，道直不谋身。日月悬词赋，风涛泣鬼神。湘流殊未极，来者又何人。
峰西频倚杖，一上一徘徊。筋力今如此，馀生能几来。彼苍诚有感，积雨喜全开。十日松间坐，涛声总是哀。
拨棹争先后，平湖望渺然。安知人在水，只似马行天。叶泛舟形小，云飞网势圆。得鱼邀上赏，公子不论钱。
摇飏孤舫夕，欸乃片帆兴。野烧难分月，江星不碍灯。添衣听戍鼓，把酒念良朋。自判中流袂，吟诗久未能。
水晶为镜好，寄我重兼金。得此虚明质，如传妙密心。纤毫无隐尔，少壮忽于今。万卷荒疏久，从兹更一寻。
凤子文为羽，仙人锦作衿。有生同物化，而汝独秋深。不及芳菲日，弥伤迟暮心。因知漆园叟，所感亦犹今。
芳郊行竟日，莺语不曾无。物色春将老，离声鸟亦殊。绪风吹近远，交影入烟芜。未免萦怀抱，衰颜赖酒扶。
古树馀千载，劳生又半年。闲寻白社约，得醉绿阴边。蝉试迎秋噪，庭分欲暮烟。是间宜野酌，何必肆长筵。
度岭为游子，飘然二十春。重逢成老大，一悟彻天人。无缝衣常暖，非台镜不尘。桃花今又发，消息可谁真。
老来常善忘，秋病复频年。笔有千坟秃，胸无一字全。嘉宾淮海俊，新句夜珠悬。未遂投桃报，长江竟放船。
如何为此别，江上早潮生。树是甘棠旧，军犹细柳名。简书恭帝命，杯酒恋朋情。便挂云帆去，高高隔玉京。
众芳皆得岁，松柏自为冬。但使株能守，毋忧道莫容。古今同理势，王霸在心胸。举世俱沉醉，谁听永夜钟。
石门如带水，西日射波红。更上高楼望，方知沧海东。新凉生木末，清磬落云中。坐见三城晚，笙歌满路风。
世讲今无几，唯君最有声。老亲双鹤发，兄弟八龙名。彩服庭前礼，青山海上城。一官淹十载，聊以代躬耕。
一亭清夜月，四面不同看。竹密秋常驻，天空夏亦寒。灯红遥认寺，江白不分滩。追和仙人句，千春得古欢。
白首希闲日，青尊共此航。一洲风绕竹，三宿月联床。剡棹非乘兴，仙舟异众望。无端成去住，人世亦何常。
东风曾不定，乍暖复馀寒。走马初沾汗，看花每出栏。佳人传素手，公子试轻纨。白石高吟客，而今衣尚单。
以貌若不足，于行安有馀。即云素履往，犹似结绳初。山色绿相得，藓痕青未除。从来深薄意，于汝更何如。
暮见中天月，幽人思几重。池如开半璧，光渐远西峰。候满疑珠蚌，衔幽笑烛龙。乘时知进德，鉴影惜颓容。
朝起望山路，杂花亏蔽之。日暮有来人，而非心所思。子行亦不远，曰归何乃迟。清溪日浣濯，犹恐衣裳缁。
白云开半树，香已遍晴春。明月曾无夜，空山岂有人。风惊飞瀑断，雪洒落花匀。坐久石床暖，氤氲一气新。
万里高堂月，光从涨海来。衣裘军幕冷，笳管戍楼哀。高举思黄鹄，娇歌厌落梅。音书频报尔，秋别白登台。
江南少鸿雁，塞北足鸳鸯。送老凭歌管，违亲为稻粱。云含阴馆尽，城与朔天长。与子将分手，谁堪此战场。
坐见星河落，思乡寐不成。边风吹鬓尽，朔酒带愁倾。五岳非予志，双鬟送此生。皇天憎管乐，已矣罢经营。
沧浪歌自逸，渔父即三闾。哀怨复何益，芬芳难久居。月华含霜湿，泉响入风虚。吾道远游好，从君恣所如。
客心伤已尽，黄鸟苦流声。一水穿云直，孤花吐日明。东西家未定，四十道无成。何以蠲忧疾，文章送此生。
金应收骏骨，珠莫买蛾眉。况此飞仙物，堪娱绮皓姿。闻翁春酒熟，正值杏花时。将我鹤杯饮，千龄定可期。
性命悬三老，舟行若转蓬。心安过一石，身小束千峰。猿啸梅花里，人栖竹叶中。年年白头浪，送客欲成翁。
萧条陈孺子，黄老学多年。贫贱非轻世，精诚自格天。鸾刀挥社日，翎羽拂春烟。既醉骊驹驾，欢娱惜此筵。
频年远游去，鸾鹤恨无群。采药难供母，逢山便忆君。平生无素业，万里一浮云。爱尔丘园好，徘徊至夕曛。
嗟尔姑苏客，萧然含暮愁。相思二华月，独立五湖秋。吴俗轻高节，秦风急好仇。今宵共樽酒，感激典貂裘。
五年游五岳，三度下三湘。今夕衡阳宿，依然风露凉。钟愁回雁落，歌爱采菱长。木叶萧萧下，如何客异乡。
石浅水流难，舟人苦叫滩。水萤当昼乱，山鸟及秋寒。故国烽烟隔，他乡岁月残。闺中寄霜叶，点点泪痕丹。
苍松三百里，不尽复枫林。一路白云暗，千峰红叶深。山空自多响，水落亦成吟。薄暮停车坐，萧萧馀片心。
一壁横天尽，千峰压水斜。飞楼在乔木，倒影满平沙。叶落偏惊客，莺啼正忆家。纷纷帘幕外，风雪自成花。
一夜寒山雨，泉声处处飞。牵舟上霞壁，买酒惊松扉。石乱滩无路，苔多地有衣。殷勤林上鸟，唤客不如归。
豺虎应相识，年年此路行。犹生慈母望，不死故人惊。水涨春多毒，林深昼一晴。雨中白云起，隐隐数峰明。
鹧鸪啼不已，春草更萋萋。地向擎雷尽，天连涨海低。中华劳梦寐，白首苦东西。杯酒沉冥好，归与有酿溪。
作者今谁好，知音世所希。君从风雅客，每得性情微。明月同高咏，梅花一布衣。流连当水石，不忍送将归。
山寒寻未得，一树忽临溪。光透松间雪，香生石上泥。莺声留客久，鹭影逐人低。随意穿桥去，横塘东复西。
吾友多能画，蓝君亦虎头。长将千尺水，泻作五湖秋。天上无黄鹄，人中有白鸥。桃花开口笑，笑我稻粱谋。
不必天风起，松多自有声。谁从人籁外，最得梦魂清。果落疑冰响，梅开似月明。主人馀逸兴，还与听啼莺。
山光因雨发，林气得风清。啼鸟元无意，当春自有声。溪随花路远，云向水村明。一棹斜桥外，归时月已生。
九江临海目，山色似朝霞。岁晏馀三秀，林深有一家。早收多雁膳，春养亦鱼花。不觉成高隐，清霜满鬓华。
渐见穷阴积，霜因白露晞。寒教梅色浅，暖使菊香微。十亩男功毕，孤村岁事非。几家涤场候，鸡黍有馀肥。
乳多晴更滴，处处湿人衣。石气含云冷，花光出水肥。渔樵元得性，簪组亦忘机。向夕闻笳吹，山公醉未归。
未黄愁鸟啄，沙压一枝枝。结实能三岁，开花更四时。抑搔须汝甚，拳曲与人宜。尽道嘉名好，麻姑爪不知。
今年篱菊早，不待肃霜催。白处梅相映，红时雁未来。禁寒元晚发，爱暖忽先开。多谢孤芳意，枝枝为酒杯。
不眠因落叶，秋为一人声。是夕如闻雁，含风欲过城。闺中砧杵急，陇上稻粱成。蟋蟀催人甚，依依岁暮情。
一夕吹人老，萧条苦朔风。雁愁菰米少，蝉恨柳条空。水菽谋偏拙，文章道亦穷。林乌头白尽，待哺意无穷。
花随鱼上下，时拂钓丝轻。明月每同宿，白鸥如有情。露侵书卷湿，波漾酒杯清。莫掩篷窗卧，秋天半欲明。
开透疑无蕊，花头色更黄。食须寻细朵，簪莫坠寒香。恶湿常依日，宜寒必待霜。凄清当岁暮，不忍说孤芳。
海门山灭没，苍翠似空天。暮去惟馀影，秋来不是烟。瀑高难作响，峰小易成妍。怅望萝衣客，攀松何处边。
不是芭蕉叶，安知秋有声。潇潇似疏雨，一夕满江城。重似天边雁，能凄人外情。愁开一尊酒，为子到天明。
云际一江小，飞流直到城。穿林时见影，出谷乍无声。舟逐千峰转，篙愁一石迎。苍松最深处，烟火未分明。
人是六朝馀，秦淮水际居。能为南越客，定著大中书。作赋无吾党，为邻必太初。逍遥无不可，门有巨溟鱼。
采药复何事，持筐入翠微。平生多远志，白首未当归。露湿花粘足，云乾月在衣。蝉声与流水，自喜赏音希。
美人桂林在，何以报琅玕。持此青天月，为予白玉盘。光含清露湿，影吐淡云寒。安得如蟾兔，相依玉树端。
君从少年日，人外已能閒。有道须耽酒，无心即闭关。水摇窗户绿，花点鬓毛斑。岁岁春无事，相逢总玉颜。
蛮花皆早发，黄菊独宜寒。雪少英难落，霜微叶已丹。香从梅外得，甘以露时餐。秋色为春色，留君隔岁看。
一叶惊山鸟，萧萧秋欲分。天寒难作雨，地湿易生云。石气衣裳透，兰香几席薰。美人如玉魄，月下影纷纷。
翠华殊未返，终古一相思。泪作湘江水，痕留古竹枝。兰旗云外度，瑶瑟月中持。更化双青鸟，衔珠向九疑。
兼旬愁雨湿，一夕喜风和。未暖梅香少，将春鸟语多。遗人能老大，旧事尚悲歌。心以须眉壮，菱花奈我何。
水合九江平，微茫接太清。千峰过有影，万壑到无声。吴楚浮前浦，云霞荡晚晴。平陈功烈在，遗恨与神京。
竹径秋初至，茅堂寒已深。虎风过乱草，蝉露滴空林。招隐闻高咏，安贫见素心。殷勤南海月，夜夜向瑶琴。
浮云日千里，忽止南山阿。岂不怀天末，秋来风雨多。三湘空怅望，五岳竟蹉跎。早晚天台上，期君共薜萝。
蛾眉昨未成，今夕画分明。乍出青天匣，如闻玉女声。露含螺黛湿，云上翠鬟轻。辛苦冰蟾汝，相依在玉京。
怜予栖遁处，谷口四无邻。白鹭须孤往，青山少一人。弄书儿女小，为道岁时新。未有蠲愁物，凭君赋绝伦。
江南与江北，秋总在君家。一片萧条意，含阴作海霞。何须云际雁，不必雨中花。已自堪肠绝，声声入暮笳。
美人日已远，春草日空深。欲去潇湘隔，兼之雨雪阴。相思生白发，相寄只彫琴。安得飞龙马，随君入桂林。
白日无馀事，鸣琴在石床。神明归大易，梦寐得羲皇。身为诸华守，书因一老藏。君能相羽翼，斯道有辉光。
峨峨千尺松，崩向此云峰。白日无饥凤，黄泉有老龙。名留高士在，墓待故人封。痛哭辞烟树，归时已下舂。
梨叶春方落，无霜亦自红。移花教日到，疏竹使烟通。北洒过云雨，南吹作雾风。故人抱琴至，清响满墙东。
一冬因太暖，酿得一春寒。坐恨花多湿，行愁叶不乾。阴从人日甚，雨到上元残。已是无情绪，莺声更不欢。
谁识尧时韭，长生一紫茸。三花飞瀑溅，九节暮烟重。一日辞东海，三朝戏祖龙。神仙君已得，冰雪看秋容。
夭桃三四蕊，色向岁朝新。白首偏怜汝，红妆莫笑人。琴边那有恨，酒外更无春。儿女争花胜，先簪折角巾。
冬深方吐药，不欲向高秋。摇落当青岁，芬芳及白头。雪将佳色映，冰使落英留。寒绝无人见，梅花共一丘。
雾重知风起，明应三日寒。地侵霜气湿，天入雪云乾。服饵贫来少，衣裳老去单。梅花今手植，可得廿年看。
儿女半强葆，啼饥不断声。贫令慈孝损，愁觉死生轻。旧叶当春落，新花向腊荣。时乎那可再，老矣泪空倾。
朝来知有客，喜母著人衣。果踏山花至，能惊宿鸟飞。无绵三月冷，绝粒一春肥。只此门前水，洋洋已乐饥。
随风飘复堕，先向宋东家。白少同残雪，红多似乱霞。身轻曾入掌，命薄又听笳。马上谁怜汝，黄金赎琵琶。
北风向暮起，心折峭帆斜。两岸卷黄叶，一江吹白沙。那堪与鸿雁，自此长蒹葭。舟发才三夕，苍茫已忆家。
野艇鱼秧至，人家蜡树来。郡当三峡尽，城夹二江开。柱矗天多石，衣垂帝有台。陈辞无不可，咫尺即蓬莱。
幽居已萧瑟，秋气益生悲。落木一相感，哀猿无尽时。心随萱草死，泪向竹枝垂。往日多行役，空伤孝养迟。
未能即蝉蜕，风露且胜秋。速化复何恨，长生安所求。九原依父母，千载作松楸。他日薪多衣，吾归此一抔。
伏枕已多时，春光总未知。儿欢梅结子，女喜柳垂丝。杖好扶须力，冠轻戴莫移。郊行殊未可，两失野人期。
昔时人日好，有美一人存。此日陈花胜，丹青惨不言。烟消埋玉地，月冷浣香村。试拂生时镜，依稀见泪痕。
唱罢骊驹神暗伤。阑干小月印虚堂。花枝影度隔帘香。人去空留千里梦，寒深午夜怯银床。独留灯烬照荒凉。
郁郁连朝雪，萧萧九日晴。异乡谁送酒，令节但存名。目断天无极，风高沙自惊。莫嫌人迹远，雁迹罢南征。
世路嗟谁稳，栖迟可奈何！官随残梦短，客比乱山多。闭阁疑香坐，行厨载酒过。却听渔唱响，落日有风波。
又向长安别，凄然动客愁。秋风吹运道，落日在孤舟？雁逐江烟下，潮冲楚树流。何时复相见，与续竹林游。
不折莲茎不见丝。丝长难系一相思。飞过烟树少人知。心似芭蕉抽未已，雨声偏滴半开时。郎边可有一枝枝。
客路经初白，寒深出户迟。冻鸦栖易辨，宿鹭起方知。一水界空碧，诸山遗故姿。蹇驴伤径滑，江上看梅时。
春去天涯雨，南留客影单。梁园裁赋好，遥送杏花寒。残雪留双鬓，馀寒抱死灰。君还愁岁暮，不畏老夫猜。
今日花始开，昨日花尚好。欲知花故新，但看蜂多少。方池不见水，但见红与碧。小雨芰荷翻，一声何处得。
一夜河冰合，舟行须日出。日出冰乱流，含风响萧瑟。日日黄河曲，烟波一片愁。谁言渔父好，白首此孤舟。
步月下庭除，萤飞花影侧。露下不知寒，鸣蛩动秋色。步月下庭除，青苔印鞋湿。行吟月转西，觅句还独立。
曾是琼枝比日妍。东风吹尽沈郎钱。消磨艳冶付奔泉。绊泪柳丝吹缕万，阅人亭树挂帆千。行鸿征雁不知年。
摇落方知宋玉悲。秋风坠叶满林扉。胭脂合与点斜晖。流梦渌波声细细，牵衣红树话依依。教人翻信是春归。
桃李春风院，吾师卜隐居。地偏山拥户，村远水萦庐。挂树闲笼鸟，临池好作书。休嗟元亮瘠，心苦乐常馀。
拟是胭脂染，幽庭数树丹。绛衣宵润露，锦帐晓凝寒。岂假朱幡护，无劳素手抟。西风秋意紧，百子迸霜丸。
我已无亲旧，卿还鲜弟兄。幽明悲阻绝，门户叹凄清。揽镜形容减，忧家魂梦惊。可怜如缕命，也未冀长生。
客舍谁相顾，秋来病转侵。药香环榻永，苔影度窗深。几日疏笺翰，长天恋枕衾。草阶蛩泣泣，愁赋庾郎吟。
万事已骚屑，四时还苦侵。每来成默对，别去剩孤吟。云路谁相假，桃源我欲寻。百年能几许，寂寞到如今。
为农岂不好，卜筑水西涯。碧稻酣朝雨，红莲醉晚霞。傍堤养鸡鹜，掩径种葵麻。未止安生理，风光亦可夸。
小院晴方好，移床对夕晖。树高归鸟乐，山远薄云稀。病叶连虫堕，惊蝉拖溺飞。静中观物理，尽喜得天机。
野旷夕阳明，寻凉独自行。树深蝉噪重，天净鸟飞轻。几户居临水，千轮归向城。废矶人不到，小立待风生。
百战楼烦地，三春尚朔风。雪飞寒食后，城闭夕阳中。行役身将老，艰难岁不同。流移嗟雁户，生计各西东。
一月天何醉，四山云若痴。潮添积雨后，春到寒江迟。梦觉客衾薄，灯昏邻笛悲。流年孤艇送，不觉鬓丝丝。
万里阴山万里沙，谁将绿鬓斗霜华。年来强半在天涯。魂梦不离金屈戍，画图亲展玉鸦叉。生怜瘦减一分花。
伏雨朝寒悉不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。
遇节思吾子，吟诗对夕曛。燕将明日去，秋向此时分。逆旅空弹铗，生涯只卖文。归帆宜早挂，莫待雪纷纷。
积雪浩无际，登楼望眼宽。饥禽争树坠，远岫倚天寒。何忍独为乐，还期人共欢。寄言高卧者，来向画中看。
忽忽三春尽，凄凄百卉肥。云忙冲隼坠，风陡挟人飞。荷筱久忘世，灌园今息机。干戈昧生理，掘尽北山薇。
中原戎马后，剑外独登楼。蜀道长多雨，骚人畏及秋。浮云百年梦，流水一生愁。何事青青草，无忧亦白头。
夜迥星辰泣，悲凉斫地歌。头颅仇血在，世路苦心多。雨散千场博，云飞四海波。时艰思用汝，相看日摩挲。
凉月出东林，流光皎如雪。三五何明明，二八又将缺。觌面未宜疏，况乃关山别。千里孰起予，寸心为君折。
紫燕双双绕画梁。重重朱户锁斜阳。深闺独坐绣鸳鸯。芳草盈阶侵砌绿，落花满院隔帘香。小园寂寞日偏长。
寒雪一以霁，浮尘了不生。偶从溪上过，忽见竹边明。花冷方能洁，香多不损清。谁堪宣净理，应感道人情。
雨霁空山夕，寻幽入杳冥。云封千涧白，露濯万峰青。飞鸟依檐宿，流泉伏枕听。朦胧空翠里，孤月自亭亭。
不识天闲路，徒甘塞草肥。有时冲雪去，何处踏花归。苜蓿三秋老，风尘一顾稀。更堪悲伏枥，千里壮心违。
小院凄清夜，新霜压冻烟。风鸣黄叶树，月漏白云天。竹里鹤时唳，窗中人未眠。步檐闲倚杖，吟罢意茫然。
惊看鸿雁北，归带白门秋。恋弟耽孤托，思亲畏远游。装轻惜道路，老至爱朋俦。来岁黄花发，东篱一径留。
超然台上客，九月客燕台。白玉何为者，黄金道可哀。风尘沧海尽，烟树穆陵开。为约今归去，明年还更来。
梦转百思动，拥衾闻远钟。疏窗晓色冷，孤榻野情浓。善病癯犹鹤，难驯性自龙。劳生多感慨，怀古将奚从。
幽居宾客谢，门设乃常关。秋雁云中阵，春莺画里山。竹移新雨后，花落乱流间。不解时人好，柯枰共我闲。
浮生值秋杪，摇落更无端。著露花多瘦，吟风叶未安。谋身尔我拙，行路古今难。海色城头上，从君一倚栏。
幽梦不相期，开门适所思。楼当山缺处，客到酒香时。乱草十余步，闲花三两枝。忍看今夜月，已隔柳阴迟。
何事须城郭，人间复见君。全家依涧草，短褐带山云。薄俗居难定，忘形鹿可群。四方多战伐，羡尔未全闻。
结茅飞鸟上，秋色满悬壶。白发增幽事，黄冠屈壮图。琴樽山月好，风雨老臣孤。莫讶披云至，浮名此地无。
树暗川原渌，闲堂画已阴。我愁一水阔，君又万山深。远树芳兰渚，空思薜荔吟。名高身不出，花下且弹琴。
境以居人重，情因遇故深。酌泉偏爱淡，看竹共分阴。草木山中历，桑麻世外心。闲吟忘永夜，明月照披襟。
坠响空阶静，辞柯一叶乾。无风吹地走，不雨打帘寒。已觉扫堪惜，还怜踏欲残。掩门深坐听，山路正漫漫。
江天忽无际，一舸在中流。远岫已将没，夕阳犹未收。自怜为客惯，转觉到家愁。别酒初醒处，苍烟下白鸥。
天下遂如此，人间适志难。况逢花事在，忍使酒杯乾。树色有余绿，泉声作意寒。可怜今夜月，几处醉颜看。
树合若无路，傍寻有寺通。远鸦翻夕景，一雁压春风。石面雷批壑，松腰水掣空。凭栏疑日月，不似楚吴中。
插艾怜时序，衔杯共友朋。可堪今夜雨，偏妒一年镫。舫静歌声邈，波喧岸影增。天涯萍聚处，痛饮记吾曾。
孤鸟下云间，长松昼掩关。定香醒习梦，清磬落空山。天地客同老，古今僧自闲。徘徊归径晚，林月白漫漫。
家破贫非累，忧深寇未平。避人空下泪，绝口不谈兵。桐向秋辞碧，门临溪转清。月明思汝别，舞袖遍琴筝。
晓梦旅心惊，流莺乍试声。披衣寒尚在，揽镜白初生。游屐郊原满，行吟官舍清。始和应有令，惟念尔民耕。
雪晴方欲出，之子适嘉招。寒烧回芳草，新流及断桥。好游穷楚畦，念乱述吴谣。身世纷多感，全凭一醉消。
望中秋色淡，倚槛自依依。渐薄雪难定，将还鸟倦飞。酒狂思旧社，官拙想初衣。却愧陶居士，初来便赋归。
归客惭司马，曾无四壁留。残书遗鼠啮，野稼任人收。狂益亲知怪，贫添儿女忧。那堪行又别，明日是长游。
勿嗟今不用，此去已承恩。朝论归吾党，危言托至尊。风和乡路逼，沙乱帝城昏。宣室行应诏，宁教老灌园。
不敢留君住，知君有老亲。门前黄叶树，江上白头人。负米休惭禄，烹葵莫厌贫。甲兵天地满，何处好为邻。
夕山秋色暝，潭底幻明霞。白动千岩月，红垂两岸花。断桥通寺径，古木隐人家。独羡持竿叟，清寒立钓槎。
去去欲无还，幽忧可驻颜。此生贪白业，不死看青山。善友能相共，浮云且自闲。风尘燕市在，留与鬓毛斑。
有云依北近，无雁寄南还。野阔孤烟直，村虚独树闲。才名消岁月，穷达半关山。从古英雄迹，浮沈行路间。
薄暮轻为别，扁舟去渺然。干戈南国外，雨雪大江边。信宿行应远，登楼望独悬。春来能几日，客梦益相牵。
山雨悬春树，江春入郡楼。人家依岸转，河水抱城流。自信干时拙，谁含作赋愁。烟波时极目，吾意在沧洲。
秋水蒹葭阔，孤舟自往还。好音酬去雁，清响答空山。垂钓烟波里，言怀杯酒间。几人有清趣，心与境俱闲。
烽烟不到地，岁月任逍遥。饮犊犹嫌水，临风欲弃瓢。千峰供杖履，一代见渔樵。应共巢居子，云根斸药苗。
一县烟岚合，山城吏似仙。闲情飞鸟外，公事落花前。偶和词人句，频酬酒客钱。萧疏谁得识，坐月静鸣弦。
已惜春将去，犹逢花乱飞。山疑人面熟，鸟唤客愁归。竹影侵云淡，溪流带雨肥。何期沾背汗，坐石解重衣。
憔悴何时已，思君苦未休。乱山残树影，野水暮云秋。雨逐江声黑，虹明夕照收。何时重把袂，清梦自悠悠。
半日寻钟至，微茫路可求。岩危如欲坠，水缓不成流。草静栖寒鹿，林空集暮鸠。白云飞欲尽，月上碧山头。
薇省辞黄鹤，兰桡伴白鸥。岸回江月抱，天迥夕云流。银汉乘霄上，金陵逼岁遒。田租闻复减，侧识汉皇忧。
汝归仍是客，故国似无情。凉月才今夕，秋风已半生。相期他日梦，共爱盛时名。别意难持赠，江流不断声。
万山连不断，断处一关通。马踏残烟里，樵归落照中。晚云平古道，霜叶舞寒风。不尽天涯思，征鸿点碧空。
闻说山阴好，回樯镜里旋。万家依碧树，百道下红泉。况有高贤在，应多胜事传。明年风雪夜，须待子猷船。
感汝思余意，孤舟故远寻。沧江秋浪阔，丹嶂晓枫深。圃韭犹堪剪，村醪且共斟。归帆留不得，竟夕独哀吟。
与君数载游，同作天涯客。山色异乡青，归情江水白。今予独处时，念子寒风夕。秋尽犹未还，愁见庭枫赤。
秋到柴门静，倦镫寻梦余。山空云度鸟，浦白月归渔。抱影应同汝，劳生慨独余。畏看河汉浅，良夜复何如。
君又不肯住，悠悠安所之？出门菊花发，前路霜风吹。别只写江赋，秋应学宋悲。我归期亦近，相去略参差。
爱与吾庐近，开扉步即舒。傍云朝选石，趁月夜摊书。深树鸣蝉处，高楼过雨初。悲秋人已往，痛饮说三闾。
使节天边转，韩碑读罢还。挹泉酬主眷，探袖出民艰。帆没依依树，装轻个个山。南枝留不住，高咏过重关。
吾党贤豪士，君诚未易过。肝肠历霜雪，身世入风波。道大文章细，心孤感慨多。何时同卜筑，朝夕话烟萝。
乱石绕东蒙，崎岖古道通。一身千里外，匹马万山中。密树遥遮日，轻花细逐风。望云双泪落，岂是为途穷！
痛饮酬明月，天涯共此楼。客狂能受酒，山浅不藏秋。好叶当人落，迂泉让石流。更阑吟各就，醉墨为僧留。
小径泥封竹，虚堂石挂萝。病愁宾客满，贫觉子孙多。丘壑聊如此，兵戈奈尔何。平生几种意，今日慎风波。
西北有高楼，徙倚聊淹留。平原千余里，远道何悠悠。日夕回风起，河水散乱流。相思杳难托，登高翻更愁。
木叶落未歇，秋村欲暝时。荻花闱细艇，鸟影定寒枝。野色茫无际，离居有所思。百端于此集，不是为秋悲。
可念招提客，眉攒欲遽回。一尊连雨至，双屐破云来。游策镫前计，新诗醉后裁。海棠殊解事，早放数枝开。
何处登临胜，清秋天阙间。半林黄叶路，一带夕阳山。帆过江仍静，云归衲更闲。此中宜对月，梯好不须攀。
山涌涛千尺，晴堆雪一溪。雨随云去住，烟接树高低。路尽疑天逼，峰尊与日齐。扫苔聊独憩，摩壁好留题。
久病卧茅屋，阶前芳草生。客多相惜意，鸟作可怜声。柳意迟新雨，花心动晓晴。江乡烟景好，三载总关情。
登楼开霁色，远近一蝉鸣。湿竹含云气，晴梧作雨声。诗从忧旱废，病自入秋轻。闲读巢由传，斯人已市名。
远客清樽夕，虚堂玉露秋。关山频北望，河汉已西流。叶落他乡树，砧催故国楼。今宵看织女，未必诣牵牛。
忆自沧江别，秋风泪满衣。已嗟行路远，况复寄书稀。雪尽巴流急，云深栈树微。相思如杜宇，长绕锦城飞。
听话频年况，凄然泪不禁。岁荒生事俭，世难客愁深。孝友安时命，文章损道心。五侯空好士，叹息少知音。
苦节孤生竹，哀弦寡女丝。感君迸泪处，是我断肠时。不死翻成恨，多愁祇益悲。长饥忍薇蕨，高义北堂知。
近接霜前札，相怜塞上吟。风沙游子路，松菊暮年心。避世沮偕溺，寻山向与禽。古来无独往，嗟尔竟长林。
云压万峰低，秋江晚树迷。篮舆凌木杪，驿路挂城西。有客停孤馆，无鸢下五溪。萧萧楼外雨，愁绝听寒鸡。
冬春如过隙，秋老尚羁栖。久暂吾何择，荣枯理亦齐。裹粮师白石，行药想丹梯。日话黄冠侣，三茅近弗迷。
客从故乡至，为我理瑶琴。流水本无意，高云若有心。朔风吹早雁，落叶下疏林。之子不归去，衡山空自深。
五载不相见，见君犹布衣。匆匆还作别，草草不成归。柳色侵江过，梅花入路飞。孤帆那忍发，乡月正依依。
我有千里游，爱此一片石。徘徊不能去，川原俄向夕。浮光自容与，天风鼓空碧。露坐闻遥钟，冥心寄飞翮。
十年常作客，一宿似还家。古道多垂柳，荒村正落花。岸侵溪水阔，云淡夕阳斜。壁上诗堪和，挥毫趁晚霞。
野寺同游处，秋光雨后晴。空阶疏树影，古木乱蝉声。客至僧还定，时危境自清。暂来忘俗虑，共坐夕阳倾。
美人掷帘坐，初月照林寂。时见乱松间，清风数声笛。一声牵一丝，凌空寒欲滴。顷刻愁纷来，连宵理不直。
不辞途九折，独向此林间。一树看人老，孤云仍自闲。泉声凉到榻，草色碧堆山。携手岩深处，月高话未还。
数日不一见，便生离别心。况兼寥阔久，更值暮寒深。剡雪徒相忆，江春不可寻。所怀成落落，言念苦长吟。
击楫轻千里，归帆自远天。暮云青竹戍，夜月洞庭船。岸火近偏暗，芦花秋更妍。故园风景好，相对已悠然。
不知谁抱镜，挂在白云岑。万壑照成雪，梅花寒一林。美人此遥夜，千里结愁心。解带松风下，霜华流素琴。
野径垂疏柳，停鞭过小桥。故人久不见，隔水忽相招。为语田园乐，浑忘归路遥。殷勤传茗碗，聊以永今朝。
镵天悬万仞，燕晋此中分。马放清时地，人耕古戍云。青松何郁郁，翠壁故纷纷。日暮哀笳发，征夫不忍闻。
空堂夜正长，孤镫半明灭。心随膏火煎，愁共镫花结。镫花结还落，愁心几时绝。抱影背镫眠，重衾冷于铁。
旧隐今何处，幽寻荡桨行。人家多近水，春树已藏莺。石净尘无迹，溪洄瀑有声。桃源深不见，遥望白云生。
一身镫共影，相对亦何为。世故天涯见，乡心岁暮知。虚窗落残月，宿鸟动寒枝。容易明朝看，萧萧生鬓丝。
岭峻林尤茂，幽奇此独钟。逃禅为帝子，听法有神龙。花散千崖雨，涛翻万壑松。旷怀追谢屐，何处觅芳踪。
猿鹤遥相诮，田园胡不归。春风原浩荡，小草自相违。壮志那能老，青山讵可非。沈吟听玉漏，孤枕一镫微。
高以天为限，名标日观雄。尊崇首五岳，典秩目三公。刹影云端见，钟声海上通。何当凌绝顶，怀抱一为空。
寂寞金谷旧，空庭容我过。如何乔木里，偏是冷云多。花气沈秋水，山光动女萝。珠帘犹未卷，夜夜想笙歌。
愁能花处失，病每酒边强。杖策远宁惜，扶儿醉不妨。闲云归有处，野鸟下无方。尚忆陶彭泽，生涯尽一觞。
柳际微茫月，神伤忆往年。玉人临绮席，琼管和冰弦。今夕空庭里，清光寒食前。子规鸣不歇，坐尽博山烟。
一身嗟浪迹，九月更浮舟。宿鹭依颓岸，寒花逐乱流。江云昏带雨，市火细明楼。漂泊孤帆暝，悠悠动旅愁。
虚舟纵逸棹，寒竹被荒蹊。先巢故常在，违己讵非迷。中道逢嘉友，年饥感仁妻。不眠知夕永，束带候鸣鸡。
斜日沧江岸，寒烟独树村。空阶余鸟迹，落日满柴门。心静闻天籁，行吟惜藓痕。天涯知己隔，此意向谁论。
在山不见山，出山忆山好。始知居山人，耳目亦草草。峡底石泉清，岩上流云碧。游人有去来，山水无今昔。
极目鸿飞处，凌空塔影高。山明如冠玉，崖叠似奔涛。茗碗垆香伴，诗囊酒榼挑。胜游知几度，莫厌马蹄劳。
寂寞成吾懒，中怀杂苦辛。风霜欺病客，岁月促归人。此事犹疑久，无言坐起频。不知乡国泪，到日几行薪。
检点三年事，归装一叶舟。凄凉行色晚，惨淡暮云收。结绶嗟何滞，悬车愿早休。故园松菊在，念此倍难留。
霜余风力紧，池水见冰痕。落叶聚空巷，饥乌投远村。杯深山酒薄，火细竹炉温。病客将寒菊，萧然日掩门。
远戍风霜苦，为农雨露深。屋依秋树老，门对野塘阴。细雨荷锄去，清风抱膝吟。群游鸥与鹭，相狎两无心。
鹤去亭空在，何人赋小山。断碑秋藓没，古寺乱峰环。樵唱穿云过，渔镫背月还。萧萧木叶下，身坐画图间。
疏雨过空山，凉风吹路乾。草深人迹乱，春嫩马蹄寒。万户炊烟动，一鞭云影残。逶迤东望处，日色满长安。
日暮东风急，归途雨正繁。泥深黏屐重，云湿带林昏。野水喧鱼艇，人家掩竹门。遥怜折梅处，回首更西村。
别却钱塘去，连峰取次开。橹摇修竹里，帆挂古城隈。水急知滩近，山昏觉雨来。春江楼第一，舟过首重回。
清诗成漫兴，浊酒得孤斟。芳草自朝暮，浮云无古今。江山供野眺，风雨入长吟。南国经过地，劳劳客子心。
我老谙于役，兹行意惘然。非关筋力异，祇与世情偏。把卷忽自笑，看山更晚妍。平生似桃李，寂寞竟何言。
萧瑟山城景，凭栏动客愁。湿云闲晚雨，落叶酿深秋。地僻吟情迥，寒多酒力柔。不堪摇落意，清夜独闻讴。
聊尔将扶去，衡门一暂临。雁声秋意迥，人语夕阳沈。变灭看云眼，苍茫袖手心。惟余双岭旧，迢递下暝阴。
水落滩逾险，秋风动远思。青山千里梦，红叶一林诗。刹古穿云没，帆轻出谷迟。赏溪归路迥，何以慰心期。
漫漫长夜寂，不寝听江流。独有三更月，能生万里愁。岸邻鸡报曙，霜冷雁飞秋。何处吹螺近，残更起戍楼。
木落雁南下，天涯各滞淫。百年多病客，九日故乡心。风度高楼笛，寒生别浦砧。西山爽气在，无计一登临。
古洞一村烟，风光瞥眼前。绿阴浓野树，春意动山泉。僧踏云边路，人耕雨后田。碧桃开两岸，谁棹武陵船。
过桥攀绝巘，冉冉到虚空。石仄下临水，云高微有风。万家分汉北，一郡出江东。此地何年别，人烟遂不同。
客游耽海岳，嘉会此相寻。花下三春醉，人閒万古吟。风尘随捷足，山水寄同心。莽莽飞光阔，天涯共照临。
万里艰虞后，凌风立古台。空山留片石，老树上新苔。百卷閒中得，孤云何处来。夜阑诗句好，吟罢独徘徊。
川原望曷极，薄暮不知还。或有鸣琴者，深林早闭关。我来流水外，秋在夕阳间。此意谁同喻，归云态自閒。
披襟坐池上，日夕澹忘归。明月忽在水，荷香生我衣。夜凉群动息，风定远钟微。因念尘中客，翛然似此稀。
江南秋月多，江北秋风早。不悲秋夜寒，独悲客心老。昨夜梦魂中，见君颜色好。妾本薄命人，憔悴安足道。
水光秋变白，石骨冷逾青。天地能容我，江山著此亭。沙沈寻折戟，酒尽弃空瓶。日暮悲歌起，蛟龙不解听。
京华六载别，风度杳难攀。日下鱼书断，天边鸥梦间。春帆黄歇浦，秋色陆机山。何自携尊酒，相从一解颜。
湿翠四围滴，空明百转清。山悬江出峡，县仄岭穿城。晓色千家静，樵风一棹轻。高楼未能上，回首树烟平。
日落江沙白，潮来众壑鸣。云山回暝色，风雨送秋声。生计天涯少，文章道路轻。年年萧瑟意，愁绝对江城。
岁晏风沙急，寒江起暮愁。思亲双泪眼，送子一虚舟。计拙贫常在，时丰酒易谋。清尊聊共对，雪霁好登楼。
我似栖林鸟，君如破浪船。此间春又老，何地月重圆。客梦依乡井，离愁入旧年。清樽话畴昔，期在五云边。
我怀江海意，未免念离群。落叶辞庭树，秋山带暮云。春明同作客，樽酒更酬君。为有平生事，行藏了不分。
藉甚博山令，音书远易乖。闻君挂吏议，长揖归茅斋。岁有耕何获，官清罢亦佳。余思投刺去，指日渡清淮。
几日西窗雨，天涯尚许同。关河双泪外，骨肉一镫中。短发难消酒，哀音易坠鸿。明年见春草，好与数飘蓬。
赤壁烟初合，乌林月欲升。鸟投遥岸树，人语隔江镫。梦去家疑近，愁来枕自凭。天涯游子意，寒夜总难胜。
凉风在群木，万壑有哀音。天末应搔首，千山起暮吟。洞庭波始阔，峡水月常阴。魂梦犹难到，愁君白发侵。
两潘东西陆，骏健睨高寒。心悬白日照，手隘青云攀。长啸沮溺津，捷步燕然山。霜蹄故空阔，白问何能闲。
寒食孤村路，微风野岸花。行吟望春水，夜雨宿山家。云气浮高树，滩声落远沙。相思芳草外，回首即天涯。
总角交难得，弹冠先后时。旧痕衣上酒，新影鬓边丝。宦久心逾怯，情深遇恨迟。妖氛犹未扫，努力在今兹。
去去更谁适，孤舟又短篷。天长风易怒，村晚树尤浓。云冻不成雨，烧明何处峰。故园归未得，岁暮尚飘蓬。
腊尽复春回，匆匆岁事催。论文犹有社，避债竟无台。舌在诚何用，酒酣姑莫哀。田园芜未了，好与赋归来。
破寺何年建，荒凉四壁存。惊沙埋野径，冷日抱颓垣。夜黑鸱争树，人稀虎到门。更无僧驻锡，镫火息朝昏。
岂意中天月，翻于此夜看。山从一更吐，秋已半楼残。渐觉清辉减，谁怜瘦影寒。怀人心正切，不敢再凭栏。
直入山中去，山中别有天。把茅黄叶路，洗菜白云泉。山月照初定，松风吹早眠。此心无处住，随处好安禅。
言访神仙宅，攀藤石磴闲。泉声春雨涧，人影夕阳山。丹灶久岑寂，白云空往还。劳劳尘土梦，愧我几时闲。
空馆绿苔闭，步看珠斗斜。移床随落月，灭烛对孤花。水调邻家笛，雷音梦里车。离忧损年少，顿袖一长嗟。
食尽门前树，先生空忍饥。祗应到死日，始是不贫时。古性原无怨，高情独有诗。即今三日雪，坚卧又谁知？
寂寂暮村侧，劳劳行客过。山风归犊早，檐日聚人多。野尽粟盈室，桥成冰在河。孤征渐未已，积雪满前阿。
不是不相惜，其如非故心。出门即歧路，何处著孤吟。城色郁将暝，旅天寒易阴。旧山早晚去，春草未应深。
柴门秋色暝，独坐竹林间。白鹤自飞去，暮云时往还。弹琴爱流水，学道喜空山。更采东篱菊，归来且闭关。
客子畏逢秋，萧条动远愁。生涯余短褐，心事老孤舟。对镜羞窥鬓，临风怯倚楼。无人共歌哭，肠断此淹留。
隐隐翠微巅，烟霞护讲筵。泉通茶灶下，云起竹窗前。不信尘中客，居然世外仙。明朝别南浦，清梦夜长悬。
行行危谷里，夹岸草萋萋。树束青天窄，山围白日低。游人冲暑去，疲马向尘嘶。前路知何处，孤村暮色西。
夜永贪孤坐，新凉一味澄。水明先见月，人静渐亲镫。叶落山窥户，花疏石露棱。壮怀霜共冷，不复梦飞腾。
夕雨秋气阴，凄风入户静。啼蛩怀苦心，衰草露华冷。空床生夜寒，梦回知漏永。展转听钟鸣，昏镫照孤影。
水如树欲静，滩如风不宁。百里断肠声，当年游子听。一往不可复，此行安所欲。千古流水心，耿耿在幽独。
东南是沧海，此水乃西行。高下数百里，时为不平声。所遇有如此，流恨何时已。可怜无父人，犹作浪游子。
疏放难违性，苔荒野巷深。到门黄叶雨，隐几白云心。但使胜三雅，何劳戏五禽。吾生原不系，众累亦徒侵。
瘦马穿云入，闲情偶乐山。人行千树底，村在万峰间。乱石成三径，流泉汇几湾。兰亭余断碣，我为拭苔斑。
凉飙发中夜，残月照庭柯。境僻清欢足，宵寒浊酒多。醉怜花影瘦，愁听雁声过。忽忆伊人别，相思起浩歌。
信宿招提境，西风坐夜阑。不知岚气近，但觉客衣单。径折泉争赴，山高月易寒。更无尘世想，倚枕笑邯郸。
时序易摧谢，江山感物华。百年几令节，名士半离家。地迥日沈树，天寒雁落沙。空怜一樽酒，寂寞伴黄花。
一夜雨声迟，清寒生薄帷。今朝庭院里，谁咏落花诗。柳色青垂眼，山光淡扫眉。残春知已尽，携酒听黄鹂。
端居人迹少，槛外日初长。春雨不成点，桃花红过樯。闲云停作片，虚室静生香。自笑从前拙，轮蹄为底忙。
最爱风光好，江南二月天。波平杨柳岸，人上木兰船。树近层楼隐，云低远嶂连。胜游成往事，梦想已多年。
行行出翠微，一径入斜晖。黄叶有时落，白云何处飞。溪长虹晕断，稻熟蟹匡肥。欲采芙蓉晚，烟波隐钓矶。
天末雁飞尽，秋风病未苏。揽裘知夜永，对枕觉身孤。人影连花瘦，诗肠断酒枯。未知空外听，念我此时无。
水色明于昼，篷窗已二更。罩鱼渔有影，散米市无声。山断云归寺，天空月入城。吾曹今夜意，好共一江清。
新蝉尔清绝，破晓独长吟。一树忽秋到，满庭皆绿阴。有人初觉梦，何处著鸣琴。莫漫催红日，檐前暑气侵。
自怜鱼鸟性，十载客长安。拙任升沈幻，贫嗟去住难。壮怀双鬓短，归梦一镫残。何日烟波里，从君把钓竿。
向晓秋云飞，云飞人欲归。黄叶夜来下，青山行处非。新寒警薄袖，小怨托鸣机。莫以风尘色，能污萝薜衣。
薄宦分南北，关河隔五千。乡心归落雁，客梦到秋天。海国沧波外，梁园战伐边。君恩浩无极，两地叹风烟。
野兴维难适，幽期肯重过。孤云兼石瘦，老树得秋多。衰谢将时远，栖迟赖酒和。晚凉聊隐几，处处有渔歌。
诸子兴不浅，老夫情复深。松风凉扫榻，竹露静张琴。支许忘形契，宗雷入道心。回头岩际月，犹有未归禽。
旧是神仙职，群资大雅才。异书传岳渎，短梦到蓬莱。胜绝尘寰外，天然石室开。白云为留客，不放出山来。
蟋蟀将在堂，君子尚行役。行役无归期，愁思向谁说。明月上帘来，光流玉镜台。含情属明月，莫更入罗帷。
山色暮苍苍，孤城赴夕阳。春从三户尽，岭接百蛮长。远树浮空翠，闲云碍故乡。江间水清驶，早晚下潇湘。
西风随雁影，吹落洞庭波。黄叶一林满，清霜昨夜多。美人梦凉月，之子隔烟萝。秋思长无极，徘徊倚瑟歌。
对酒不能饮，尊前唤奈何。眼中英物少，青史故人多。肝胆向谁沥，江河有逝波。身留一剑在，中夜手摩挲。
晓风忽已肃，匹马寒垣深。石乱泉声咽，山多野气沈。边沙埋短草，秋雨暗长林。见猎不能喜，渐非年少心。
羁人怨夜长，况复闻清砧。急杵捣离思，哀响攒秋心。他乡各明月，故衣难掩襟。谁能塞两耳，满与浊醪斟。
天上余孤月，人间独此楼。惟公堪一醉，与我共千秋。碧树迷仙迹，青山忆旧游。登临无限意，云水自悠悠。
一难入危石，乱松青到门。隔花僧影淡，穿竹鸟声喧。殿古藏云气，帘高入涨痕。偶来寻断碣，零落字无存。
出门见飞鸟，岁晚吾独间。白云先我心，摇曳苍林间。古台木叶落，苍然见寒山。高处望不极，努力穷跻攀。
春好何当去，江流底事忙。莺花非少日，云水正他乡。宦拙归无计，途长息未遑。忘机羡鸥鸟，沙上立苍茫。
台上秋月来，烟草见人迹。风吹水痕宽，木落山容瘠。趺坐翠微间，星斗纷可摘。微闻僧磬鸣，清越石城白。
一叶乘风去，青山两岸分。峰高微碍月，岭断澹连云。乱竹鸥群路，平沙鸟迹文。栖霞何处是，钟磬半空闻。
黄叶未成响，先教听此声。清秋无限意，良夜为谁鸣？我自怜多病，虫犹诉不平。关山劳梦想，孤馆月化朝。
汀洲微雨后，碧草正萋萋。远水数帆出，春城一角低。泥香看燕掠，树密有莺啼。共话船斋事，亭亭日又西。
龙沙春雨细，催我上征车。不觉星河远，偏惊岁月除。生还万里客，胜读十年书。且喜传双鲤，先堪慰倚闾。
天阔星芒大，风高月势孤。钟声敲未歇，人影澹疑无。西转窥银汉，南飞感夜乌。夫君渺何处，流梦入江湖。
崎岖江右日，寂寞两相看。作宦风波险，移家道路难。晤时方汉水，别后又长安。听得还乡里，蹉跎岁已阑。
又作天涯别，驱车向北行。牵衣儿女累，对榻弟兄情。古树侵烟直，危堤接浪平。拂尘题野店，字小恨分明。
白发不相待，青山诚可家。乱泉争一壑，孤屋张群花。麋鹿行堪恋，樵渔迹未赊。祇应守岑寂，随分答年华。
地占三分水，窗迎四面山。栖云参白业，醉月驻红颜。梦断江湖上，心移泉石间。松门无客至，留得紫苔斑。
海气蒸衣晕，池光入座沈。竹垂残雨重，蕉覆晚烟深。地僻书难到，春寒病易侵。登楼一长望，迢递起乡心。
独鹤有秋意，群鸦无静枝。西风吹碧海，片月落清池。木叶脱未已，岭云多自知。美人歌白露，相望各相思。
寒飙吹落日，江上雁先知。黄叶怀人地，青山载酒时。风声凉在水，秋色瘦于诗。对景成孤往，翛然契所思。
为客无时了，今朝独远归。还愁三径晚，自笑此身非。酒醒乡关远，镫残晓角微。题书频雁翼，为扫故园扉。
微风送残暑，尘外片云回。客与新秋约，人先早雁来。露荷千叶老，烟柳一门开。扫榻客高枕，山禽莫浪猜。
地僻经过少，烟销竹外风。云深双阙迥，叶落四山空。秋水涵虚白，幽亭避软红。问途人迹远，归鸟隔林通。
人烟不知处，深曲数峰横。路截溪流入，云从馆壁生。村醪浮月色，客枕纳松声。计日乡关近，山行第一程。
旅食路方永，独眠寒易侵。春江流客梦，夜雨滴乡心。烟湿帆移墨，村荒药抵金。滩回风益怒，未碍裹头吟。
久已名心淡，思归不自今。转因弃簪组，始得遂山林。风急秋砧碎，天阴戍鼓沈。轩愁眠不得，枕上自长吟。
破晓征车发，如龛坐未安。野平风力大，霜重月光寒。老树栖乌稳，危桥度马难。遥知花信好，春在五云端。
野店无更鼓，乌啼夜欲阑。远钟催客起，斜月照人寒。树密知村近，沙平觉路宽。行行天欲曙，晓日出林端。
四月南风发，飞腾见使君。剑吹关塞雾，衣杂海山云。输挽诚余事，峥嵘故不群。即看宣室召，天语豁殷勤。
秋庭在夕凉，屋角微风飏。叶脱鸟惊散，月来花与翔。茶烟穿绮井，入语出新簧。醉里闻吴咏，翻疑梦故乡。
夜月不波亭，空濛涵太清。水光连树影，云际走江声。寺抱双峰迥，舟看一火横。赵州茶罢后，偏欲以诗鸣。
秋林无静树，秋士无宁心。揽衣起中夜，徘徊发微吟。落叶难上枝，古人不及今。华年易衰谢，感彼萧骚音。
经旬无客至，绿遍上阶苔。石压笋斜出，雨淹花卧开。避喧聊把卷，恶醉罢衔杯。却怪墙东叟，谈诗久不来。
不夜浑如夜，扁舟尽泊堤。风高驱浪立，雨重压山低。云树参差鸟，烟村远近鸡。晚凉天宇霁，依旧夕阳西。
精灵原不死，三尺剩琴材。天地红羊劫，江山白雁哀。孤臣余涕泪，故国久蒿莱。好和竹如意，冬青无数开。
早春残雪在，春意静中知。鸟路红将辟，鱼床绿渐滋。摊书欣日暖，枕石爱云迟。吟罢攀庭树，因之感别离。
山暗大风鸣，萧萧草木声。鱼龙翻峡黑，星月涌江清。客梦寒偏觉，乡心夜久生。并随流水去，百折绕滩惊。
嗟尔出群才，飘零共酒杯。年来忧患逼，贫到死生猜。虎豹阴岩伏，鱼龙大壑哀。途穷不敢哭，风雨一登台。
一路看山色，晚山青更青。孤篷挂明月，双桨荡疏星。浪静船初定，身摇梦易醒。故乡难与别，离笛不堪听。
十里春江路，晴明望不分。树声寒到水，花气白成云。翠羽冲人过，荒鸡夹岸闻。晚来何处笛，吹落雪纷纷。
归梦经行处，扁舟浩渺间。危樯过鸟疾，秋水近人间。野树时藏寺，晴云不在山。到家应后雁，枫叶想成斑。
黯黯垂杨道，青山引去程。啼乌过古驿，寒日淡高城。僧磬随云度，村烟隔树明。只怜桥下水，犹作别离声。
竹密不知径，塔尖高耸天。入门踞危石，倚树听流泉。坏壁凝苔绣，晚风飞柳绵。一钩新月影，容我载归船。
日暮秣陵道，空江生澹烟。乡云埋楚岫，诗魄落吴天。红叶风双镫，黄花雨一鞭。五年三白下，愁绝为名牵。
欲别难为别，河梁小立时。月窥离席暗，风约去帆迟。惆怅人千里，苍茫酒一卮。来还知不远，无负菊花期。
复道连幽谷，层檐隐翠微。断霞晴入槛，飞瀑冷侵衣。采药穿云出，寻僧带月归。山居称身隐，高唱得天机。
秋雨秋风夜，江南江北天。故人千里外，清梦十年前。壮志应难减，浮名终自牵。儒冠休道误，愿著祖生鞭。
不尽登临兴，吴山秋气深。江湖留客梦，风雨改诗心。落叶浩无际，闲云许共寻。蒹葭休远溯，把袂快同岑。
一水抱城曲，数家垂柳深。十年重唤渡，万感入悲吟。世事仍无定，斯人不可寻。秋风吹落日，江上扫层阴。
夜气清无虑，浮凉近水村。竹扶云过坞，山抱月当门。鱼鸟依泉响，入天浴露痕。数星低望晓，细吐未全吞。
初遂还家愿，依然感索居。怀人时觅句，待雁偶缄书。性拙儿童怪，年荒故旧疏。联床诸弟在，相伴作樵渔。
空楼明月光，照我秋衣裳。衣裳轻且薄，夜久生微凉。微凉凉到骨，瓦上淡有霜。倚槛一俯仰，地迥天路长。
不睡百忧集，春深此草堂。山风时启户，江月直窥床。转烛穷花熊，缄茶养露香。幸多间事业，消得夜茫茫。
不识谁家柳，居然植五株。绿阴扶古岸，白日澄平湖。垣破余荒菜，墙颓插短芦。可怜凭眺处，山色半模糊。
蝶蜂纷午架，花气浓如醺。层阴覆四匝，唾绿化为云。铺席饮花下，飞英落芳樽。举酒和花食，可以醉吟魂。
湖水淡秋影，晓凉移画桡。好山皆绕郭，疏柳不藏桥。篷底一樽酒，楼头何处箫。汀洲采芳杜，残梦碧天遥。
不信君犹在，音书隔五年。贼中杜陵泪，海外管宁船。谒帝中兴日，思亲万里天。今生复相见，秋鬓各苍然。
竹树昼沈沈，名园静绿阴。两番勤露冕，独树涤尘襟。化雨涵濡意，家山去住心。他年图画里，鸿雪迹重寻。
倦眼看秋色，乡关息鼓鼙。人烟出村远，雁语下湖低。黄叶喧流水，青山欲断霓。浮生几两屐，吟遍夕阳西。
数里闻溪濑，入山惟乱松。空香薰日气，积翠冷云容。夕磬烟中寺，风泉涧底舂。岩扉随意叩，欢喜一僧逢。
古驿无人出，空江拨棹行。崖喷双瀑健，云放一峰晴。秋思真如水，邮签不计程。问谁于此住，羡尔乐躬耕。
才入秦邮浦，征途去正悠。人家随岸转，淮水抱城流。古塔凌烟耸，轻帆带雨收。乡关云树杳，目极使人愁。
篷背潇潇雨，更深洒未停。湿云围岸黑，残梦逼镫青。夜永沈街柝，风尖飐塔铃。邻舟歌水调，倚枕不堪听。
湖上试徘徊，清泉一鉴开。湿云含暮雨，远岫送春雷。倦蝶随花堕，飞鸢带雾来。酒阑游客散，归舫尚迟回。
木落远峰瘦，北风吹面凉。钟声圆古寺，帆影乱斜阳。湖海新愁集，江山旧恨长。是谁曾立马，令我感兴亡。
独坐怀人远，三年尺素迟。春镫微雨夜，贫酒落花时。政好怜岑沐，官闲课衮师。向来文事秘，深浅与谁知。
乱后知谁在，花时见汝归。转怜经岁别，如与故人违。道路曾风雨，楼台半是非。深闺春寂寂，帘卷又斜晖。
东风一万里，吹我挂帆西。楚地缘江尽，蛮天到蜀低。春云归雁远，山木乱猿啼。夜夜高堂梦，乡关怨鼓鼙。
一年惊又腊，风雪送归程。海上岁将尽，天涯人独征。依官成拙计，负米困劳生。更有高堂望，迢迢念子情。
独坐愁无赖，苍天不肯晴。邻鸡都一哭，尊酒且三更。太息庭芳烂，生憎檐溜倾。蹉跎兵甲外，伏枕泪交横。
突兀压神州，苍茫据上游。群山皆北向，沁水自南流。地远三川见，天晴万木秋。故乡在何处，回首白云浮。
美人桃叶渡，名士木兰舟。垂柳绿平水，夕阳红在楼。草间蝴蝶乱，花外杜鹃愁。买醉吾非吝，当春孰共游。
孤客坐凉月，空庭似早秋。树深还见影，衣薄不胜愁。身世双蓬鬓，乾坤几泊鸥。遣悲惟中酒，何处可登楼。
木落江声急，天高雁影寒。何人此遥夜，吹笛起危栏。屈指秋将老，回头泪暗弹。频年好风月，强半客中看。
天地无颜色，涛声上古台。秋风江水阔，落日暮潮来。缥缈鱼龙气，艰难舟楫才。十年沧海思，何处问蓬莱。
市尘知避俗，兀坐玩春深。火烬茶香细，书横竹个阴。惜花生佛意，听雨养诗心。傲吏非真寂，虚空喜足音。
飘泊无归计，羁孤有世官。贫缘求仕早，卑觉立身难。泽尚绵三世，才谁授两餐。荣衰如转毂，岂独晋原栾。
岭上浮云湿，春寒昨夜知。水喧争涧急，钟远度村迟。短犊归前浦，栖霞绕暮枝。重来经此地，定是杂花时。
天连湖水碧，远树隔村微。征雁几行急，秋风何处归。波摇帆影活，云带夕阳飞。多少间鸥鹭，应怜作客非。
兵甲三春满，经年海上归。未依新画栋，还认旧柴扉。雨细窥帘入，泥融掠水飞。营巢吾愧汝，飘泊寸心违。
片帆来天上，猿声不住啼。云横千树短，雪压万山低。锦水腾龙甲，春花衬马蹄。壮怀如可遂，定傍画桥栖。
小倚江楼晚，天空物外心。波摇孤塔动，云抱一峰沈。僵柳迎归艇，虚檐纳暮禽。此时无限思，空复短长吟。
年少方多病，亲衰更患贫。长途怜作客，生计苦依人。有鹤形同瘦，如龙性未驯。相逢悲握手，添与泪痕新。
大雅久不作，风尘吾所怜。相思隔秋水，一别暗遥天。海上瑶琴感，人间宝剑篇。漫游成底事，秦望正苍然。
莫谓天涯远，而令问讯疏。易成三载别，难得一行书。爱我容兄事，论文感索居。暮云千里合，雕眼倦应舒。
谪籍栖迟久，颓波感慨频。新年增白发，故国满青磷。星朗空江夕，花秾小槛春。迂生谋已拙，窥管验钩陈。
雨馀身亦适，地僻榻长闲。落叶过桥水，凉云隔屋山。未能饮文字，尚许惬孤顽。昨夜还家梦，思之仿佛间。
云气沈庐岳，相携入道林。漱泉知内热，闻磬识浮音。归意风为急，高情谷共深。无言看物外，别酒两悲心。
客去亦已久，独游谁与同。相看如胜侣，小立逆香风。色岂依僧浅，娇疑向日融。无嫌煞风景，啜茗夕阳中。
临歧一杯酒，门外即天涯。万里远行役，时危敢恋家。冻云侵晓日，远雁落平沙。挥手自兹去，悠悠惜岁华。
南渡看群雁，凄凉万里情。乾坤憔悴客，关塞别离声。竹密风先觉，云深雨易成。稻粱谋正苦，飘泊似浮生。
绝磴缘岩入，危楼与岫齐。钟声白云外，帆影夕阳西。江远树如没，潮来天欲低。高风不可即，怀古意凄凄。
两峰不出云，十里春阴谱。水上快凫鸥，帘前怨鹦鹉。花寒不放香，月瘦未见补。莫谓近山晴，远烟还是雨。
数日无人到，秋风一味凉。虫声疑雨落，蝶翅学花黄。树老依残砌，藤高出坏墙。危阑聊倦倚，竹外又斜阳。
耿耿兰缸暗，沈沈夜气清。梦回残漏永，月在半窗明。乡思兼愁思，砧声复雁声。故园归路杳，何日慰离情。
凭栏试一望，山色入楼苍。野寺藏深树，閒云度远冈。雨馀花故落，春尽燕还忙。无限登临思，翻成离别伤。
秋声听不得，况尔发哀吟。游子他乡泪，空闺此夜心。已怜妆阁静，还虑塞垣深。萧瑟西风紧，行看霜雪侵。
面水一亭在，临风绕芰荷。香消长日暑，色借醉颜酡。隔浦栖文鸟，方桥引素波。徘徊何限意，伫听采莲歌。
偶向东郊望，萧条物候非。云连山一色，木落雁同飞。岁月愁中促，音书天末稀。感时情不极，惆怅返柴扉。
憔悴与心伤，无言祇断肠。泪从今夜尽，别是此番长。沧海浑难问，泉台不可将。芳魂心杳杳，何日更同行。
梅向南枝发，堪思寄陇头。春风吹绣帙，晓日荡帘钩。惜别犹馀泪，谈禅未解愁。何时一尊酒，剪烛话西楼。
空闺闻落叶，天地入秋深。况乃中宵雨，因之远别心。漏长孤梦杳，江阔短书沈。忽听南征雁，离群感自今。
宫亦有时激，羽亦有时沈。苟能识其意，变化皆从心。不见思归乐，商调可犯角。不见如意娘，角调可犯商。
日永无尘事，山居境转幽。雨归云外树，人语竹间楼。春去寒仍浅，花残蝶解愁。晚窗茶未熟，一缕翠烟浮。
尽日钩帘坐，风光亦复佳。鸟栖云护竹，人静月横阶。对酒忘羁旅，翻书遣老怀。时时学吴咏，自击隐居钗。
止戈吾旧隐，地僻少人行。高阁对山起，春云如草生。庭昏烟影直，石尽涧声平。此夜一轮满，相思空复情。
登高兼送远，客泪一沾裳。归棹随流水，乡心带夕阳。秋高山落木，风急雁分行。丛菊何情绪，篱边依旧黄。
今夕是何夕，凉风动远砧。敲残天外梦，捣碎客边心。韵杂秋霜冷，声催晓月沈。深闺高卧稳，犹自怨孤衾。
红云飞隔水，应是雨催开。游屐缘溪入，春禽约客来。湿烟低隐屋，老树卧延苔。几度寻诗到，无人立一回。
尊师传经以造士，不承权舆乃至此。此邦大夫复何俟，勿亟筑宫请杖履。荒祠一椽避风雨，居陋何足病君子。
一派荒凉景，相看意黯然。垣颓犹有迹，松老不知年。花落惟风扫，庭空任燕穿。远山斜对处，隐隐上苍烟。
雨久苔生砌，庭閒鸟入廊。书残重订线，琴润暂开囊。临水妨钗坠，描花厌袖长。秋来何处觉，窗下簟先凉。
别母牵衣感，随郎远宦情。白云千里隔，华发一时生。愿祝萱常茂，还期草并荣。蓬窗今夜梦，定绕石头城。
有生忧患始，何况困长贫。讵短英雄气，偏疏骨肉亲。谁贻千日酒，醉过百年春。莫叹朱颜改，愁多白发新。
自离慈母膝，镜里鬓何如。难缩千程水，惟凭尺素书。苦无双鲤至，倏又产年馀。况是前番札，曾云病未除。
去去难为别，行行思更深。沧桑虽屡变，桃李尚多阴。他日故乡返，仍期旧谊寻。一椽还共卜，归老遂予心。
鱼信经时阔，关河感不禁。乱蛩醒别梦，晓角警离心。树迥天围堞，霜高月满林。衡阳何处是，南望楚云深。
弹指流光过，重来岂等閒。澄怀酬短景，揽泪惜残山。柳影当门碎，苔花上砌斑。旧题无一在，秋意满禅关。
停车向古道，乱树冷斜曛。落叶欲迷径，远钟多在云。溪流经雨急，山色对烟分。回首乡关近，令予愁绪纷。
微物亦生理，勿教屐齿侵。疏林馀宿润，古井半秋阴。一雨寒如此，无烟绿自深。小园生欲遍，漠漠感愁心。
老树邀寒色，空烟淡夕晖。鸣风秋叶急，垂架晚瓜稀。花暖蝶为幄，苔寒石作衣。萧然怜景暮，络纬促鸣机。
乔木振天风，落叶依衰草。高下势云殊，同此秋枯槁。贵为多物营，贱与沈忧老。不见南山石，亡知得寿考。
不堪思往事，涕泪一潸然。遭乱又今日，浮生已卅年。傍人秋后燕，凄我雨中鹃。所幸慈姑健，犹为喜自天。
携手河梁上，滔滔水不波。盈觞愁未解，折柳劝徒歌。红日离时短，青山别后多。相思期努力，莫负夕阳过。
帝城行渐近，驰道带长河。寺古红门黯，山秋黄叶多。客心惊落雁，边色见征驼。笑我闺中语，何知燕赵歌。
凄凄风雨夜，閒读少陵诗。展卷思今古，闻笳感乱离。平居多寄慨，世事有同悲。何日烟尘息，天心若未知。
草木欲摇落，翛然天地清。林塘消暑气，砧杵动秋声。叶不因风堕，虫知应节鸣。晚凉庭院静，新月傍檐明。
千树浑如雪，无花可并香。低回松下径，斜掩竹间房。蕊密春寒劲，枝空夜月光。还元高阁望，胜绝是渔洋。
苍然天欲暮，一路见桑麻。密树藏栖鸟，空潭聚落花。问奇频载酒，独往竟忘家。叩户无人应，柴门傍水斜。
种树绕溪头，为园就山足。夜静月上扉，春深花履屋。幽情既满抱，采香自盈掬。主人乐偃眠，床头酒新漉。
四海无家者，惟吾与使君。已怜成浪迹，岂忍复离群。驿路兼秋雨，关河隔暮云。前途逢九日，最忆孟参军。
为别亦何易，山山尽是秋。曾期过一夜，不见到孤舟。风劲叶离树，月寒人在楼。所思湖水阔，清梦得同游。
鸟宿依窗树，云生对户山。机忘心自远，境寂意俱閒。花落门常掩，苔深径不删。松风连暮雨，双涧瀑潺潺。
风雨催残腊，高眠任岁除。寻梅双屐静，留客一樽虚。检箧焚诗草，挑镫阅道书。飘蓬同十载，赢得鬓毛疏。
林间才定起，洗钵出门行。童子亦知善，设斋非爱名。说经酬饭价，回施合凡情。果腹便归去，寒山万木平。
江店酒初熟，亭皋鹤未还。谁家一声笛，吹梦落空山。梨云澹若烟，雪月寒于水。中有看花人，几生修到此。
秋风起江村，秋渐满庭户。幽人生还怀，寂坐一窗雨。掌中杯未斟，膝上琴先抚。目送天际鸿，飞飞没云树。
榻寄閒窗下，相携话昔游。烹茶成雅集，开卷足清修。宿雨花生润，微风鸟自讴。留将残照影，静拂素丝幽。
窗白雨将去，犹存一帐寒。神清无俗梦，心定不生澜。红湿知莲苦，声迟识漏残。画梁新燕小，窥栋语般般。
二载名蓝约，山秋石意斜。西风将远客，流水过田家。稻翠行随马，蔬香间带花。吟鞭閒不定，绕出赤城霞。
泪浥红笺第几行。玉钗敲竹信茫茫。阑珊玉佩罢霓裳。天上人间俱怅望，篆烟残烛并回肠。慈云稽首返生香。
莫把韶华细算。九十今犹未半。春纵不嫌多。奈愁何。只是日长无绪。添上水沈几炷。窗外影移花。夕阳斜。
一卷离骚一卷经。十年心事十年灯。芭蕉叶上几秋声。欲哭不成还强笑，讳愁无奈学忘情。误人犹是说聪明。
绝代萧夫子，十年羁岭东。牢愁满沧海，文字困英雄。岁月磨头白，关山落照红。相思渺烟水，天末怅冥鸿。
一片长安月，随人万里寒。独怜沧海客，同向越台看。肝胆光能照，河山影未残。浮云自西北，惆怅倚阑干。
皎皎雕陵鹊，南飞送喜鸣。贡珍宁玉抵，安素易巢成。山月闻声晓，天河渡影清。不群名自噪，多恐太分明。
风雨高楼悄四围。残灯黏壁淡无辉，篆烟犹袅旧屏帏。己忍寒欺罗袖薄，断无春逐柳绵归。坐深愁极一沾衣。
日月双丸弹，春秋一草庐。寄身无别业，退老此幽居。庭静花添韵，窗阴竹补虚。有时成午梦，亦自到华胥。
夜雨红墙杏，春风绿涧萍。看花惊节序，听鸟卜阴晴。犬喜随人出，妇勤背子耕。愧余无一事，日日看山行。
水尽山穷处，聊停下泽车。峰高人如豆，树远鹭疑花；怪石临崖虎，垂藤饮涧蛇。兹游太奇绝，不禁向人誇。
常恐归期缓，何堪阻去程。雨随风骤至，云与月争行。壁上孤灯淡，空中万马鸣。故乡心滴碎，窗外破蕉声。
首夏经旬雨，天风历乱吹。瘴云深不动，海气幻多疑。迁木莺喉涩，营巢燕力迟。空堂成默坐，应遣鬓添丝。
三年身入幻，味物海东丞。秋杳云俱化，霄虚鸟不胜。花于情未尽，山有目先登。一室粗能理，随时可曲肱。
破得东风恨。畏人相借问。还恐是愁中。银床一半空。倘随明月去。月满门前路。犹有万重思。归心梦独知。
紫栈已停熏，银蜡仍销焰。共影守残更，相惜还相厌。蕉萃此时心，郎定无由见。独有夜啼乌，仿佛闻微叹。
秋林无落叶，乍听亦萧萧。有客悲摇落，何人慰寂寥。西风乡国泪，暮雨海门潮。欲趁归帆便，苍茫去路遥。
一纸金难抵，匆匆读易完。此时如共语，已置却重看。游子身无定，天涯岁又残。感君同骨肉，珍重劝加餐。
客子意不适，风尘无好颜。愁随秋月老，梦到故山闲。何日赋招隐，逍遥丛桂间。长歌抛俗虑，高卧掩柴关。
旅食宁长策，浮家岁又更。九州难铸错，一事竟无成。豹变何年雾，鸥寒旧日盟。故乡垂钓处，归梦记分明。
客里仍家累，飘零滞此州。我心原磊落，高枕毕春秋。烛尽宽儿课，杯干向妇谋。不知班定远，何事恋封侯。
小阁疏帘自在身，锦笺湘管玉精神。名花原是美人魂。芳草已愁霜信紧，彩云难驻墨华春。世闲翻让汝长生。
冷境谁将冷笔描。愁人百感鬓先凋。梦回一缕篆烟飘。荒砌风凄虫语碎，海棠红惨蝶魂消。催寒疏雨又萧萧。
十顷萍波腻远天。绮罗香散半堤烟。裙边蝴蝶也疑仙。秋浦飘灯曾八月，夜窗题曲已三年。销魂无分但缠绵。
风急布帆偏，半幅撑秋雨。乍听榜人喧，已失前村树。渺渺望湖波，万顷迷烟雾。犹自有渔舟，烟里飞来去。
万籁齐归寂，寒灯烬草庐。冰霜深夜柝，风雨一床书。事去真无那，人生岂必虚。漫漫天不晓，空过日之馀。
小泊垂杨岸，天长一水明。人如舟不系，秋与月同清。柝警鱼龙夜，风回草树鸣。如何沙上雁，辛苦又南征。
雨止日沉西，寒烟压水齐。天连平楚阔，天入大江低。帆远冲云出，蝉悲隐树啼。草堂容笑傲，人拟浣花溪。
秋花仍聚蝶，风叶已辞林。赋别三春远，相思一夜深。及群怜短翼，听雨忆同心。今夕南归路，寒烟梦里寻。
永忆题襟集，联吟阻太行。乾坤容我辈，风雨叹殊方。击筑秋云紫，骑驴塞草黄。游燕无意绪，暂醉酒人傍。
夜气聚帘额，虚廊若有人。鸦寒惊见月，鹤病畏逢春。灯暗风窗逼，衣凉雪砚亲。关心惟药裹，料理苦吟身。
春去花时误，天长客路迟。云山携不借，风雨叹将离。斋散钟鱼寂，林寒洞壑奇。结茅真可托，谁寄草堂资。
玻璃嵌面面，此室最宜冬。残雪明三径，孤云瘦一峰。梧桐寒缚草，薜荔曲缠松。晴日初开处，南窗小梦慵。
病起掩关坐，相存人未曾。不眠听夜漏，残渴饮春冰。著录参中垒，抽琴叹广陵。故园芳草色，惆怅已层层。
历历明星下，其如北斗孤。残钟沉百杵，过客问三闾。寥落得秋意，栖迟耽道书。百年从此远，相忆到今无。
宿雾弥平野，初阳散曲池。不殊南荡兴，待补辋川诗。得所知鱼乐，偷生慰尔私。偶然栖隐迹，还魁鹿门期。
志士不得老，夭枉又斯人。直是肝肠断，休言文字亲。道穷徒反袂，泪短亦沾巾。海雨江风地，经过只怆神。
珍重疏梅一树明。晚烟漠漠月枝横。对花吟更绕花行。清影似嫌银烛烂，断魂应逐素云轻。嗅香敲句过今生。
落月天河朗，危樯独夜开。故人忘寂寞，游子几徘徊。灯火前堤灭，钟声野寺来。高楼言不尽，画角漫相催。
绝壁攀萝上，岩高一磴通。泉清烹苦茗，籁静抚焦桐。访胜碑重抚，谈禅偈亦空。山僧留话晚，归路月明中。
昼永岩栖静，逍遥意适然。倚松观舞鹤，枕石听流泉。树远笼烟没，云归让鸟先。苍茫秋色里，独自下层巅。
吴楚东南坼，胡为君远行。不知沧海上，月是故乡明。鸿雁几时到，云霞过客情。飘飘何所似，鸥泛已春声。
风雨禾中路，冰霜节后经。朅来犹梦寐，相识岂飘零。李白诗无敌，成连棹不停。岁寒尊酒共，应惜一灯荧。
此日新年胜，他乡旧雨稀。快晴验人意，耽静息尘机。酒快分筵斗，花怜隔院飞。素心肯来访，深话趁斜晖。
一灯明更灭，几点扑流萤。披卷书凝绿，分辉色闪青。燃来应照佛，聚处忽疑星。不肯因人热，秋光冷画屏。
寺□苔生壁，高僧恰两三。清风寒破衲，碧月冷香龛。雪压梅枝瘦，霜严鹤梦酣。钟声林外散，爽气入烟岚。
相见岁能几，相逢且尽欢。空山猿叫夜，高阁客凭栏。白露吟边落，黄花醉里看。不须愁烛短，明月出云端。
群峰罗海外，秋夜月明时。光射鱼龙遁，寒侵鸟鹊疑。凭虚劳永夕，顾影发清思。待取天香落，披襟重挹之。
骚人揽明月，独上黄金台。千里一凭眺，幽燕气壮哉。高寒俯城阙，清啸出蓬莱。知有匡时略，长天首重回。
一时号并命，百世表双归。血溅红颜化，魂遥白练飞。乾坤经位定，生死肯心违。苦把夫名记，泉途问是非。
世味年来淡，幽居且自安。才疏惊韵险，量窄怯杯宽。守拙因成懒，忘贫不觉寒。形骸知老至，小立亦凭栏。
西湖如画意，点染水之涯。地与三山古，时来六月嘉。摇波红雾皱，转棹绿阴斜。四望楼亭畔，新荷面面花。
老人难久寐，不是为宵深。况被新愁搅，宁将旧梦寻。苦吟期月和，痛饮敌霜侵。渐觉东方白，儿童正睡沉。
名园常作客，吟味送生涯。世事经千卷，愁怀酒一车。黄花应笑我，白首未还家。故国正戎马，年年负物华。
移家住深山，白云长在户。有时云飞去，化作人间雨。移家住深山，閒岚时相就。一虫吟秋先，人与诗俱瘦。
群峰罗海外，秋夜月明时。光射鱼龙遁，寒侵乌鹊疑。凭虚劳永夕，顾影发清思。待取天香落，披襟重挹之。
月隐江天树，风吹海国云。断霞成散绮，归雁带斜曛。枫落千山瘦，潮平两岸痕。氤氲香满座，雅爱爇思闻。
高足未云骋，上头应有仙。岸昏涵蜃气，水滑带龙涎。日月光先到，云霞思独玄。沧波满归路，忆别动经年。
三载宦游客，栖迟在海东。发从今日白，花似去年红。景物逍遥外，乾坤俯仰中。吾生几两屐，雪爪倦飞鸿。
修得一间屋，坐来身与閒。夜深常听月，门闭好留山。但得羁栖意，无嗟世路艰。天人应共仰，愧我学题蛮。
去住凭神决，君侯鉴我诚。如何今再问，不放与同行！客路吾谁仗？他乡别太轻。故人兹独往，惭愧远来情！
短檠孤咏夜，憔悴忆方干。族大辞人熟，身羸苦夏寒。诗书经乱废，车马隔篱看。故里田荒尽，悲君去住难。
宦况梧垣热，如君冷独殊。巷稀车马过，门少吏人趋。奏事须髯戟，追班意气孤。冰清金给事，寂寞得同无？
投荒不可去，为叩九重阍。远道亡童仆，残躯负杖痕！罪甘烟戍死，帝念直声存。雨露真祈得，同朝并荷恩。
兰香流一涧，桑烟染半岑。雨开残照影，花动小楼阴。蜂晚能喧梦，尘凝不上琴。何时识芳草，眠里定幽寻。
不暇占时候，乘閒就薜萝。雨随鞭影急，风入树声多。芳草梳奔湍，巾车泛棹歌。名亭清兴在，开酒对烟波。
贵贱交情异，君今已宦游。霜蹄千里去，雪鬓一身留。浊酒倾连雨，疏钟听欲秋。文章思报国，应不负潜修。
怀君锦水上，宦况若秋山。五字月争皎，一庭云自閒。草荒臞鹤舞，案净老胥还。杯酒今欢聚，春风正度关。
一尺剑，驯两蛇。五百载，还刘家。炎精断，典午乱。真人兴，绍皇汉。草肃肃，没辇毂。金之刃之悔不速。
山川藏不住，斸作紫琼横。身带波涛润，音传岩壑清。庙堂虽不御，苍翠觉长生。堪惜米颠拜，何知听此声。
山寒经宿雨，树树杂丹黄。名士耽幽胜，新诗寄草堂。偶依流水坐，翻叹俗尘忙。嘉会还期再，秋风引兴长。
云起从遮簟，风来任落花。溪光摇户牖，山色浸袈裟。一入希夷境，金消世俗哗。忽思遂初服，身卧白云赊。
虽未出城市，来兹意己欣。小庭初过雨，密竹暗通云。鱼鸟咸知乐，嚣喧静不闻。暂偷忙里暇，亦觉远尘氛。
春风轻拂袖，倚槛一开颜。宿雨朝初霁，孤云淡未还。菱歌生极浦，鸟语话青山。何必沧洲去，悠然意自閒。
官清成吏隐，卜室傍林间。迹与市朝远，心随水石閒。寻泉逢野衲，启户见青山。时有故人问，灌园犹未还。
莫讶余情僻，偏于竹有私。繁华非不媚，真性独能持。风动凉生牖，阴过翠拂卮。更看霜雪意，无语若相知。
所学终何用，空馀泽畔吟。徘徊千古业，孤负一生心。秋老黄花悴，风回落叶深。感时还自惜，霜雪鬓毛侵。
谁识根尘净，今能得自然。鸟啼山月上，门掩谷云前。漉酒閒中课，敲诗醉后禅。远公高卧处，翘首但苍烟。
南国多佳士，风流孰若君。持筹无市气，展卷挹清芬。锦水浮归棹，吴江冷暮云。精神千古在，元鹤与同群。
众流合已尽，大海受其东。万里峨眉雪，桃花晚涨通。寺钟摇佛籁，帆影乱江风。芳草齐梁恨，青青北固中。
客有风尘者，飘然天地中。重来沧海上，直在故园东。芳草映华发，孤云覆断蓬。精蓝诸品净，独与旧时同。
又复故山去，离离芳草心。谁能救迟莫，天欲遂飞沈。世事看云变，交情到子深。天池雷雨动，珍重伏龙吟。
海内论才杰，多君品骨奇。每将国士泪，尚与古人期。物有不可夺，我思时见之。关门分手去，白日照须眉。
茆店鸡初唱，长堤策马过。水明残月出，霜重晓寒多。夹道迷荒草，连天涌白波。敝裘谁补缀，萧瑟奈秋何。
何处吹长笛，高楼正月明。梅花飞片片，杨柳绿盈盈。万里凄凉影，三年离别情。曲终人寂寂，独立忆江城。
烟景迎骄马，晴光入望中。万峰生晓翠，远树乱春红。鱼跃桃花水，莺啼柳絮风。云山缘尚浅，空羡草堂翁。
更深群籁息，寂寂立寒庭。明月千家雪，疏镫一点星。天光侵户牖，夜气入虚灵。小饮休教醉，长令方寸醒。
秋气薄书床，金壶漏乍长。凉风吹短鬓，明月满虚堂。木叶飞轻影，篱花送远香。清宵谁共赏，独自步回廊。
谓我山林气，山林别有春。祇愁悲大隐，未获养天真。冷署分官席，炎涂逐俗尘。自因寒素久，台阁岂同纶。
好鸟唤前溪，春晴雨一犁。岸裁新水曲，云割乱峰齐。叶碧禾盈亩，花黄菜满畦。去年送人处，依旧草萋萋。
扫床强伏枕，蝶梦竟难寻。萧瑟三更雨，凄凉一夜心。壁寒灯影淡，院湿柝声沈。倍助家乡思，幽蛩故故吟。
寥落八闽路，萧条大海东。秦馀人物痛，汉外河山空！地已中华尽，时犹故国风。武陵不可见，鸡犬亦难同。
郊原寒食候，晓日出城闉。古渡花争发，荒祠草又新。野烟人上冢，啼鸟自含春。无限幽栖意，临风一怆神。
忆昔秋深候，同君客锦城。临风当月上，把酒看潮生。旧路长新草，荒山馀乱荆。悠悠隔南北，落日不胜情。
插柳迂疏径，移花傍小亭。窗开新草绿，门对远山青。说鬼何须强，谈奇任不经。客来但潇洒，有酒莫言醒。
知是右丞笔，画中诗思清。柔条著春浅，微雪比霜轻。无鸟竹间响，有人桥上行。常怜远投赠，闲对觉情生。
忆从相识时，五字共牵思。有景皆同赏，无愁不并知。教看未成句，使定欲删诗。细数城中伴，此情还向谁？
闲贫阅时物，偏易感离愁。日苦雨连夕，朝来天已秋。荒鸡鸣屋后，野水涨原头。况复故人远，短吟谁与酬？
湖亭别几秋，梦里少年游。遥想当筵雪，还胜载月舟。数行疏柳暮，一片远山收。故旧谁同赏？知应共白头。
坐惜芳华晚，登楼独举觞。眼看春色暮，行踏落花香。藻密鱼堪隐，林深鸟易藏。凭栏无限思，新月逗清光。
行苑留仙跸，层峦俨赤城。烟光浓树色，暑气散泉声。地僻花偏艳，山深梦亦清。瞻依忻圣豫，风物慰皇情。
郁郁平畴绿，劳劳一载耘。理苗疏是法，非种去宜勤。笠重初收雾，锄轻半带云。日高忙饷妇，稚子故牵裙。
沧江春水阔，日暮起清风。银汉当窗见，渔歌一棹通。鸡啼山色里，犬吠水声中。晚气催残漏，晴云倚碧空。
亲老时萦念，身安不厌贫。青云长作客，白发未归人。夜雨和愁落，家山入梦频。故园归未得，西望正伤神。
锦绣重经处，峥嵘胜昔年。山高偏吐月，江远欲浮天。雨润千村秀，风催万里船。此时归兴急，夜静亦忘眠。
人在画楼中住，春在落花中去；想望几多时，自家知。想了又还重想，望了又还重望；愁比去年多，奈他何。
怕见花阴蝶作团。舞衣新觉带围宽。镜中红泪可能瞒。爱拨兰熏情恋热，戏抛梅子意含酸。殢人偏是黛眉攒。
从来尘外物，每向静中生。味胜真堪惜，风高莫敢名。睡魔偏合破，羽翼自然成。七碗香盈颊，应知减酒情。
高阁岚光合，空潭月影悬。泉声春梦碎，佛火罩灯圆。夜静花香发，山深俗虑捐。湛然无起灭，心在四禅天。
乱山围客路，归梦不分明。乡思随孤枕，雄心对短檠。多情重离别，回首薄功名。催起因车铎，风霜又五更。
意气狂如虎，尊罍入手乾。经营千日醉，抵当十年寒。明月随呼到，名花放量看。开筵谈往迹，回首有馀欢。
垂老客诸侯，将离复挽舟。深怜凶岁苦，独向远乡游。雪岭书难寄，蚕丛路易愁。月明如有意，相照水边楼。
为爱登临胜，孤吟夕照中。秋深千树秃，人静一山空。云活峰疑动，风高气转雄。夜来归未得，新月上梧桐。
草草又黄昏，萧条静掩门。寒灯凝独夜，暗雨滞吟魂。梦去思难定，秋高簟不温。凄凉怀旧事，愁绝更谁论。
清晓渡湘水，携壶登翠微。寻碑怀北海，采菊思东归。月落群鸡唱，霜高一雁飞。炊烟连万户，红日上征衣。
白发嬉春日，红颜醉酒时。病多思旧里，事少积新诗。倦鸟飞难定，寒梅放较迟。欲归归未得，计拙有谁知。
大有衣裳会，俄传草木兵。烽烟危隔县，舟楫聚荒城。野哭空皮骨，民穷一死生。明堂谁献颂，犹喜说时清。
莫信姮娥约，青霄与斗寒。可怜重离别，长负此团栾。我欲乘槎去，仙乎挹袖难。惟馀孤镜影，霜鬓带愁看。
风雪塞天地，穷途客泪倾。几寒嗟独立，道梗少人行。白日昏无色，栖乌惨不鸣。苍茫关塞断，何处问归程。
又送清秋去，羁人胡不归。寒风欺瘦骨，夕照恋征衣。境苦诗遽冷，途穷信便稀。暮云千万叠，杳杳雁南飞。
识君嗟已晚，何意又长行。世乱艰谋食，才疏不好名。风霜游子恨，诗酒故人情。一水迢迢去，河梁涕泪倾。
朅来湘水上，望月几回圆。独客惊秋早，狂吟得句先。买邻酬十万，归梦隔三千。安得光常满，团圆不计年。
渔湿清溪路，鸡鸣老树村。遥山青到眼，细草绿消魂。野旷迷前渡，云低忆故园。人生何所似，鸿爪雪中痕。
一雨连旬日，朝朝守旧庐。有怀思志士，无语赋闲居。买药妻多病，挑灯弟问书。鲸波犹未靖，酬世意何如。
诗少投人句，贫坚避世心。一经閒自课，百感付长吟。望古怀如玉，论交愧断金。只须消悔吝，不必问知音。
莫浪柴门出，只应古是师。凤原希见贵，龙更是潜宜。民物孤怀切，文章至性为。悠悠千载后，此意有人知。
佳日空怀古，翛然且闭关。生涯穿铁砚，残梦付空山。学道心难惬，多文手自删。出门何所往，小立便知还。
共此香山下，翛然水一方。诗书消岁月，贫贱老风霜。柳色随行路，梅花渺故乡。别时无限意，濡笔竟难详。
闭户虚生白，挑灯蕊落红。离情怜夜雨，孤客识秋风。响滴空阶上，途归薄梦中。男儿四方志，且自任西东。
雨过炎威退，风生暑气蠲。茅编兵乱屋，禾秀劫馀田。病久疏杯酌，年衰惜简篇。时哉亦运也，随遇养吾天。
明社忽已屋，犹存天盖楼。愤时当易代，而我复蒙忧。登眺会多暇，壮怀行自休。楹书未忍弃，留为后人谋。
一棹烟波里，微茫薄暮天。稻花香浥露，柳色淡含烟。石险潮声壮，波平月影圆。秋怀正萧瑟，渔唱起前川。
山形如几案，古寺说三朝。齐已因诗著，渊明仗酒招。林疏无虎豹，村近有渔樵。涌殿兼飞阁，年来像法饶。
秋杪登高望，西风豁素襟。云开千嶂晓，乌合一峰阴。白雪芦花岸，丹霞枫叶林。伊人何处所，谁与话知心。
乘兴出同车，丹枫一望赊。色逾春仲卉，光夺旭初霞。何处钟声暮，相过犬吠哗。高吟共仙梵，错落坠天花。
天半种长松，飞涛下五峰。云沈山作海，风捲树成龙。虚谷流寒吹，清宵答梵钟。斧斤摧折尽，樵径亦苔封。
江汉风尘客，平生负所期。北燕空叱驭，东海失探骊。慷慨终军气，深长陆逊思。伫看神物变，云雨会天池。
未下霏霏雪，遥空属望奇。天光何黯淡，云影亦迷离。消息连朝递，般勤几度思。寻梅清兴动，个里好吟诗。
为厌经旬雨，偏宜一晚晴。草依华露湿，月入淡烟明。珠玉风前话，关山笛里声。清宵与良晤，一往足深情。
不与春花竞，能淩九月霜。幽姿含古韵，淡彩逗真香。仙客姿丹饵，高人佐绿觞。愿言持晚节，吾道寄柴桑。
柳映渊明宅，蓬深仲蔚居。前山来夜雨，小圃剪春蔬。客醉仍呼酒，灯明共说书。相看浑不厌，谁道食无鱼。
舍北梅花早，江南腊雪消。携樽寻逸士，觅句过溪桥。远岫云容媚，长堤莺语娇。骚人何处在，童子柳边招。
溪路荣藤木，行来憩石閒。风声长在树，云影不离山。弃世何妨懒，趋人那得閒。老僧真自在，茅屋不曾关。
一雁横飞万里秋。西风人倚木兰舟。萧萧南浦碧云稠。肠是有情牵别恨，心因无蒂殢离愁。夕阳影里凭危楼。
柳色销魂草带烟。点溪荷叶小如钱。画梁双燕舞翩翩。梦里好花空自惜，愁中春色若为怜。病馀无奈困人天。
帘捲西风月似钩。数声征雁度妆楼。身如弱柳岂禁愁。几片轻云犹带雨，半庭黄叶乍惊秋。画屏闲倚望牵牛。
天为辟名园，留我三年住。来岁牡丹时，我又辞巢去。花也太多情，似共离人语。燕子若归来，莫更和春驻。
四角亭空引暗香。缟衣人合倚修篁。怜它鹤梦与俱凉。雪后园林天一白，水边篱落月微黄。蜜梅花底夜传觞。
风起满庭飞絮。花落一帘春雨。芳草似离情。逐时生。昔日天涯旧路。欹枕屏山无数。故里又清明。语流莺。
燕子归来细雨中。春来春去忒匆匆。绿窗人静下帘栊。昨夜新寒浑似剪，梨花香雪柳花风。海棠微褪几分红。
漠漠春阴绣户低。悄来花下掩双扉。生憎蝴蝶傍人飞。六曲阑边红芍药，秋千架上绿蔷薇。踏青时节雨霏霏。
久客名何在？奇穷骨奈骄。百思唯睡好，一枕得春饶。惜字留残刺，倾家赎敝貂。天寒日更短，庭树亦萧萧。
后雁续前雁，前鸣催后鸣。追飞应不远，急响若为情。月塞千山迥，霜天一夜明。如何北游者，不解向南征。
每念山东友，惟看海上云。几人仍绿鬓，万里寄回文。霜木垂垂下，风花故故分。直须连夜饮，莫使百忧纷。
彊欢不足用，深夜更横悲。去远书当毁，伤秋命可知。鸟啼闻不得，虫齧外相欺。三十轻儿女，何因叹妇离。
为欢亦已侈，祇觉别离轻。便有还家乐，难堪此夜行。梦君小儿女，依我尚纵横。佛住无三日，由来鉴此情。
公子归吴去，故人知此心。死生同白日，然诺岂黄金。一剑竟何往，高台自古今。君看碑上字，苔藓不能侵。
久客欲归去，翻愁行路难。极天围万岭，平地落千滩。水立惊蛟斗，风腥哭虎残。悲歌烽火夕，流落恨儒冠。
竟作十年别，何无一纸书？传闻在东鲁，早晚下南徐。客久才逾老，思深梦转疏。灵光遗殿在，问尔赋何如？
二月花争发，寻山一径冥。峰回常抱影，云断半衔青。柳露沿溪屋，人归隔岭亭。桑榆留晚照，尚及渡前汀。
湿云低似幕，永日坐如年。风雨方如此，归期愈渺然。深愁通日夕，远梦共山川。无计怜贫病，亲衰赖汝贤。
哀角严城起，悲秋泪满衣。如何游子恨，偏自送人归。霜落孤鞍急，天高独雁飞。赏心零落尽，朋旧日应稀。
不信多愁眼，还堪照古今。皇天终不弃，孤客亦何心。身世宜新哭，山川续旧吟。但能从我好，穷饿自鸣琴。
衰柳古池阴，寒蝉咽复吟。近兼风里叶，远带月中砧。但觉露堪饮，忽惊秋已深。白头潘骑省，为尔不胜簪。
自把长竿后，生涯逐水涯。尺鳞堪易酒，一叶便为家。晒网炊烟起，停舟月影斜。不争鱼得失，只爱傍桃花。
养真衡茅下，甘以辞华轩。但道桑麻长，而无车马喧。厌闻世上语，宁效俗中言。高举寻吾契，青松在东园。
银汉淡遥空，边声四野同。高城吹早月，孤枕动秋风。地白驱原鹿，云黄断塞鸿。今宵乡思远，砧杵万家中。
奔走怜吾弟，归来感慨多。风尘遭白眼，冰雪渡黄河。几作无家客，空为击楫歌。嗟余亦寥落，相对奈愁何？
暮齿千行泪，新年百病身。自然憔悴尽，何待别离频。药裹关心劝，衣装倩手纫。平安早相报，江上有春鳞。
帆外一峰秀，秋风晚更宜。螺匀千斛翠，玉立五棱奇。斫石分天巧，探泉及地维。夕阳松意僻，归路不妨歧。
径转如无尽，山行岂厌深。过桥行一里，访寺得双林。云淡往来迹，潭空今古心。不逢僧指点，胜地杳难寻。
雪岭三峰矗，天光一镜涵。日高澄海市，波净豁云岚。鹳鹤盘空起，鱼龙得气酣。尾闾何处泄，不必注东南。
路随松径转，人作暮春怜。水碧全依草，山青欲近天。长林疏雨后，古道断云边。策杖前溪往，归禽噪夕烟。
扁舟乘雨隙，小泛遍郊坰。寺浸湖光白，桥连山气青。鱼虾喜兼味，宾主久忘形。薄暮移归棹，风吹酒半醒。
松楸尝在望，一岁几经过。烟水浮家日，风尘奈尔何。远山余淡墨，疏雨起微波。片石孤烟没，渔樵向晚歌。
秋水空江上，烟霏入夜清。锦城归梦远，晓镜拂奁明。名以烟岚重，香分水殿轻。轻裾鸣翠佩，隔座望盈盈。
未许为霖雨，空教一世闲。无心低近水，有影不离山。偶尔随风去，悠然伴鹤还。夜来何处适，明月宿松间。
颇似孙登啸，清吟动远松。石形盘卧虎，山势纵游龙。谷暗林皆雨，泉鸣涧有钟。具区三万顷，一望写心胸。
山风吹雨散，杖策一幽寻。返照穿重壑，飞花过别林。云开松屋古，竹暗石门深。不见骖鸾客，空庭下野禽。
东风何日至，生意满平芜。桃叶同浮艇，杏花开倚垆。客来茶正沸，春去鸟争呼。暮景苍然起，天光到水无。
秋染包山树树苍，高低斜缀绛纱囊。西风飘过满湖香。未免为奴供饮啖，微闻有叟话沧桑。霜红露白尽徜徉。
白首吾宗叔，黄眉入室姑。未嫌新礼简，记取旧名呼。历寝书留几，开筵酒在壶。为言居处僻，烧笋出山厨。
乞与天随子，此间销夏宜。堂虚云不去，山近雨先知。嫩竹新成个，浮蘋乱吐丝。便无花亦好，况遇有花时。
谁能妻不衣，谁能儿不哺。都仰蚕腹钱，那避山中露。得不辛苦得，即得神亦妒。春山九十朝，报君以纨素。
一星长伴月，百里悄驱车。独历群动表，如游天地初。霜严须暗冰，梦碎胆时虚。弟辈镫红底，还应倦读书。
枝上流莺早，千红万紫香。气融催景丽，风过递年芳。秾李花犹浅，垂杨叶未长。涧中春溜发，疑是奏笙簧。
秋色净楼台，登高紫禁隈。千门鸣雁度，万井霁烟开。翠拂銮舆上，云随豹尾来。佳辰欣宴赏，满泛菊花杯。
饮露当凉夜，吟风向晚晴。乍移深树影，又听别枝声。与物心无竞，离尘翼最轻。秋怀聊寄咏，爱尔独能清。
亭午朝初暇，方春候转佳。惠风来上巳，迟日丽中街。莺语频迁树，花阴半映阶。所期凝庶绩，永使万邦怀。
音容悲渐远，涕泪为谁流。女德光千祀，坤贞应九州。凉风销夜烛，人影散琼楼。叹此平生苦，频经无限愁。
风微见水绿，日暖弄窗妍。树老依根壮，心平任物迁。维舟临草岸，挥翰借壶天。非是禽鱼乐，人稠万户烟。
危楼依碧水，乘兴此登临。一径寒云锁，数峰夕照沈。瀑飞疑雨过，花落感春深。不觉暮山紫，归鸟集满林。
采采复采采，柔条与老枝。浑忘纤手破，只是怕蚕饥。不惜辛勤饷，终朝更达晨。他时成锦绣，知上阿谁身。
喜雨催花开，怨雨催花谢。问雨雨不知，花开花陵藉。落花飞满衣，似有留人意。何处无情风，依然吹落地。
下马步出城，百步屡驻脚。长刀短后衣，未忍即抛却。逐客纵已归，犹念未归客。今宵路岐梦，分道向南北。
有人亦自芳，岂必恋空谷。弃置乃偶然，天命期无辱。寒花有晚节，犹伤天地秋。虽各一时秀，论心耻与俦。
春华不相待，烟草自萋萋。一棹入溪曲，乱云啼竹鸡。归途如梦觉，山影向人低。落日亭亭下，无愁意亦迷。
多少残年事，蹉跎著此亭。风从萤处定，山到雁边青。夜久得生理，水寒无动形。向人枯树在，如欲诉飘零。
柔橹轻鸥外，花明柳暗天。一春能几日，双鬓各衰年。欹枕山如幄，推篷月满肩。渺然沧海思，清夜断桥边。
倦客看城郭，他年厌鼓鼙。转蓬随马足，移柳旧乌啼。子弟元从楚，风云势壮西。夜深看北斗，长剑自提携。
百草未成腐，流萤何遽多。隔阑吹不度，当涧坠如何。微物关秋气，空山映晚酡。谁持白日照，仙魅在岩阿。
京国几回别，风尘万里心。旧游随世杳，新梦入秋深。疏雨清尊共，繁霜元鬓侵。契情烟墨外，点笔助遥吟。
平海夕悠悠，星河倒影流。鱼涎吹作雨，蜃气结成楼。天外呼青鸟，舟边狎白鸥。扶桑枝可折，寄远苦无由。
何处春残不杜鹃。雨昏烟澹落花前。销魂时节又今年。三月东风归似客，一江春水远于天。更无人上木兰船。
老地荒天閟古哀。海门落日浪崔嵬。凭舷切莫首重回。费泪山河和梦远，彫年风雨挟愁来。不成抛却又徘徊。
石与沙相搏，终朝殷怒雷。水穿山腹过，舟掷浪心来。两岸崖如束，四时花乱开。有诗酬不得，深愧谢生才。
贼势延三县，臣心尽一锥。皇天竟大醉，此地复何之。速死祈宗祝，长饥学伯夷。抚躬今不愧，一见幸无亏。
隔年还避贼，此日又逢人。破屋荆榛地，儒冠老病身。梅花千岭雪，刺竹一篱春。不敢登高望，烽烟处处匀。
瑶篇尝寄我，捧读已忘身。思渴频劳梦，情深愿结邻。临风增别感，对月想丰神。一片殷勤意，迢迢报故人。
悄立妆台下，孤灯照影双。惜花常卷幕，延月不关窗。遣闷挥银拨，寻诗倒玉缸。清音天外度，知是晓钟撞。
玉宇无纤翳，空亭坐夜凉。松风千树雨，竹月万竿霜。宿鸟时惊起，流萤偶放光。倚楼谁弄笛，有客正思乡。
布谷催耕候，芳郊选胜晨。山河非故国，草木自新春。叹逝空成赋，逃名尚有身。桃源他日到，谁是避秦人。
记得花时离别。又是花开时节。花事太匆匆。不相逢。梦里郎君归去。梦醒怯寒慵起。春梦最撩人。况无凭。
老来舒倦眼，阅遍几沧桑。梦寐家千里，栖迟水一方！暮云归岫晚，春雨洗天光。送汝乘风去，波澜叹望洋！
春色满吾庐，庭前早不除。腹饥聊煮字，手倦且抛书。鸟语疏林外，棋敲半局除。群山犹梦梦，蕃榻掩窗虚。
世乱多豺虎，乾坤吾道非。艰难谋旅食，辛苦泣莱衣。看剑心犹壮，饮冰气不肥。读书终有用，莫叹赏音稀。
一觉扬州梦，茫茫何处寻。早知相别易，转觉用情深。兰芷三春色，江湖万里心。新愁浇不得，弹剑作长吟。
识我泥涂里，三薰三沐之。穷途知己感，过誉众心疑。岁月销诗卷，风霜换鬓丝。瓣香绛云叟，如见剧谈时。
旧曲翻金缕，新声续玉台。巫云栖古峡，海水泻深杯。月冷弹筝急，秋空倚剑来。石□天上种，知尔不凡才。
讲舍冠吴楚，枕湖仍面山。分朋诗垒固，角户酒兵悭。曲里梅先落，门前柳未攀。鹧鸪听不得，豪气未全删。
落叶下如雨，斯人不可攀。红藏前代寺，翠拥隔江山。冠盖同时集，琴尊尽日闲。未能登绝顶，足力自嫌孱。
树石平泉记，深衣独乐图。昔贤多作达，我相未云无。但使天机畅，宁疑道力孤。一言瞻利博，及物自昭苏。
初识乡关景，登楼对暮天。乱帆黄歇浦，残塔赤乌年。酒味浓江水，春光淡野烟。平生湖海意，误到旅愁边。
长风正骚屑，白日入西山。飞鸟亦何乐，高枝不可攀。游尘随影入，馀思待君还。发藻玉台下，春花竞玉颜。
落照半城郭，秋风动渺茫。云平孤树迥，山涌暮天苍。夕气散群鸟，寒风薄大荒。独怜篱下菊，晚节有馀芳。
侧身无定所，鸥鹭托圆沙。今古几天地，升沉各一家。微吟还积草，枯管漫生花。惆怅江南别，春来感蔓华。
寒犬吠深巷，荒鸡催短更。有人悲独夜，复此寄遥情。小病嗟同气，多閒愧友生。难将归梦续，侵晓泪纵横。
秋风一为别，两载复登临。山色转苍翠，江流空古今。西乌斜日薄，北雁暮云深。又是飘蓬去，悠悠离别心。
脩禊兰亭会，群贤迹已陈。风期随所遇，今昔每相尊。兴感故山暮，畅怀流水春。快然一俯仰，趣舍异时人。
世会少知己，相期在所欣。形骸不系迹，少长尽能文。感兴及时至，清流无足云。兰亭今已矣，览古有同群。
故人得佳句，颇觉寄来迟。意惬关飞动，忧端且岁时。烟尘独长望，花柳更无私。今日明人眼，残尊席更移。
寥落苦无偶，心知良独难。书来逢小至，道远发长叹。此意无人会，相期保岁寒。未应更惆怅，努力为加餐。
百转迷前路，从知出世难。长愁肝肺热，新霁水云安。閒淡看僧老，艰危逼岁残。在山泉似境，流作万重滩。
石径春泥满，花篱暗草侵。乱馀悲世晚，人老闭门深。客以新醅至，天教霁月临。离离墙外影，栽竹渐成阴。
何因分觉妄，渐喜断知闻。佳客来如燕，晨炊错认云。一凉秋到骨，幽极鹭能群。剩有登高眼，悠悠送夕曛。
人间复何世，风雪早寒天。满地江湖晚，苍茫独钓船。遥天擘云絮，终朝息尘虑。山头冻杀雀，梦魂自来去。
月迟人不待，林净水初明。昨雨留云气，前舟辍棹声。方秋十九夜，有宿二三赢。独喻伤时意，清光为我生。
夜永衾寒梦不成，当轩减尽半天星。带霜宫阙日初升。客里欢娱和睡减，年来哀乐与词增。更缘何物遣孤灯。
团枝非一实，连林非一花。风翻明胜锦，霜垂烂若霞。狂蜂不禁入，好鸟还思家。正为色味来，此事堪咨嗟！
春恨年时没处寻。一春情比一春深。开帘独坐怕春阴。醒醉两般无好计，等闲消息待青禽。寒香数点故人心。
共说此间乐，况闻蜀道难。如何万里路，漂泊一身还。世乱何时定，才高自古叹。一江春水涨，别泪洒漫漫。
亦知非远别，云树黯销魂。心逐孤帆远，人归暮雨昏。到家知客乐，多难悔身存。岁晚如相见，应添雪鬓痕。
残梦觅无处，宿酲寒已醒。风枝惊宿鸟，雪晕掩孤檠。忽忆生平事，恒沙不可名。止之神不许，始识学无生。
空山围落叶，孤骑背高城。此地一为别，征途讵有程。旧游温大梦，夙誓在非兵。春草年年绿，青尊日日盈。
学道未为晚，新持胎息经。凝心存日景，行气摄神庭。情在妨飞举，身微混醉醒。对君终不愧，勿复患颓龄。
此夜滩声里，谁能不黯然。月斜巴国远，枫老屈祠边。世乱无长策，山深窘百年。归鸿意何极，送客楚江天。
醉眼翻天地，秋风裂肺肝。前军俱不发，倚马独长叹。天末诗犹壮，闺中骨已寒。冰天呵冻墨，笔削到毫端。
小窗落花急，强起欲风天。老至常工病，春深祇独眠。展眉除死后，饮泪避人前。此日年年恨，魂伤一惘然。
八表同昏日，离群到海涯。人心换天地，世界谢繁华。自古难为国，何年更见家。昭苏容万类，细草亦生花。
径峭松争直，泉奔石欲流。穿山惊到峡，入寺胜登楼。云重常分暝，蝉疏早得秋。岂无三宿恋，归思澹淹留。
不尽萧条意，登临怀抱开。鸟从空翠落，人负夕阳来。流水去何急，孤云招未回。秋心虽易感，秋气亦佳哉。
叹逝襟犹湿，伤离意益真。同怀惟有汝，独客及兹辰。关塞烽烟近，江山画本新。遥怜浮海月，应照望云人。
倦鸟嗟何及，哀笳不忍闻。篱根空有泪，眼底尚如云。节为秋霜碎，香从旧径分。孤怀休自怨，余亦怅离群。
心醉孤山几树霞，有阑干处有横斜。几回坚坐送年华。似此风光惟强酒，无多涕泪一当花。笛声何苦怨天涯。
一片红飘去不回，酒边清管自生哀，眼明真见故人来。我隔蓬山馀涕泪，君歌凝碧费低徊。几时花发旧池台。
梦入瑶天半化云。翠禽无赖伴啼昏。为谁风露见行裙。宝幄微开迟夜舞，金铃不动定春魂。隔花初散绮罗人。
节近花朝爱薄阴。芬芳老更惜花深。春愁愁入百花心。修到梅花犹厄岁，从来佳卉不成林。十分惆怅托沉吟。
往事重提泪有痕。天涯回首黯消魂。心期负了不堪论。好梦难从醒后忆，坠欢无复别时存。度针楼上月黄昏。
一曲琵琶咽故宫。西陵风雨冷梧桐。淡烟疏柳夕阳中。湖水千寻莲叶碧，楼台十里杏花红。而今残照怨西风。
燕子重窥旧巷门，帘栊一抹黯离痕，画楼不似昔年春。月暗香沈人去久，尘飞云散梦来频，何堪掩涕转归轮。
淡淡星河敛画帏，填桥乌鹊尽双飞，山头白鹤有人归。乞寿何时逢降幄，垂槎无处问支机，谁裁天锦作征衣？
岁尽寒殊苦，晴明得此宵。月将冰共照，云似雪难消。楼影清如画，江光静更摇。谁怜庭下柏，相对不成凋。
入洞如登塔，空明面面穿。床敷且容与，花木亦苍然。斜日飞临海，荒山走控边。吾侪能小立，留取话龙编。
临穴沦前誓，馀生负九原。穷山旋敛骨，瘴海独销魂。世短犹相失，神伤亦仅存。弃官如见许，终拟展松根。
少负致君志，蹉跎三十年。恨深孝钦世，气尽景皇前。自窜长辞阙，投荒遂戍边。拊膺终有欠，晚节不成坚。
初月犹依魄，虚衙欲敛阴。星河天脉脉，宫禁夜沈沈。曙意鸦先觉，忧端蝶独寻。宁知将压喻，未尽杞人心。
昧爽趋行在，二年如一日。我心非有求，吾道贯于一。持是将安穷，前途黑如漆。暗飞能自照，宵行亦奚失。
曾记西园夜雨。曲曲心期閒絮。匹马走黄河。泪痕多。侬亦风尘倦矣。郁郁安能居此。相约买青山。白云閒。
二年麟两获，尔至叹时非。辍乳教兄瘦，加餐使母肥。安排居未定，给养禄犹微。但愿如双凤，肩随千仞飞。
后剧增前剧，相寻且未休。固知穷有变，未省发能收。患气看全伏，遗黎可尽刘。卅年念终始，一著覆神州。
才拙天容养，恩偏地转幽。独为明主谅，深喜故人留。多难身经切，无心物竞休。灯窗辛苦语，前路若为酬。
朝露伤元祐，残阳感义熙。白头天所相，晚节世犹持。玄素回天愿，端明大雅诗。丹书陈在几，望吕一凄其。
艰屯终不厌，珍重百年中。饿有乡堪老，穷惟道可通。晴檐坐初日，蠹简入春风。寂寞观生理，谁能佳兴同。
窗月频移影，更深暑渐阑。添香幽梦适，注水一花安。诗思参无可，经声忆懒残。生涯隔尘世，何处著悲欢。
峰明月未上，流碧满庭除。空山独吟人，百虫来合余。夜色不可画，画之以残月。幽人偶一见，复随清景没。
楼中独夷犹，坐阅千帆过。向夕风掀天，何人歌楚些？天公办一雨，巧与吾意合。倚柱复哀吟，风霆殷相答。
感慨沧桑变，天边极目时。晚帆轻似箭，落日大如箕。风倦旌旗走，野平车马驰。河山悲故国，不禁泪双垂。
尽日如中酒，有时还避兵。食微才续气，语少欲无声。扶老一筇弱，观生双眼明。向来堪忍力，不识怨咨情。
我行嗟已久，客路尚劳形。万古空潭月，寒天欲曙星。无言来去水，相见短长亭。岁晚增离思，平芜草更青。
扶病看朝日，闻雷罢夕餐。思深谁可语，愁至渺无端。老树知风急，疲氓欲起难。诸公勤庙略，何以慰衰残？
众山皆暝色，一念自无为。独客乾坤里，孤舟双泪垂。天长知水远，日暮令心悲。不尽人间世，相逢阁问谁！
折尽长亭柳万条。天涯吟鬓久飘飖。秋魂一片倩谁招。沽酒更无钗可拔，论文犹有烛能烧。与君同度乍寒宵。
底用东风染白髭，惜春行乐莫嫌迟。花当叶对酒中诗。不信春华都属少，更无花信不沾耆。人间春色共襟期。
春残君又去，世乱我安归。隔海相思永，居廛可语稀。冥心谐众醉，高眼送群飞。休薄求田计，妻孥久忍饥。
春光从自好，多病是生涯。选梦犹吾土，销魂为此花。向来甘寂寞，一顷惜容华。来岁重逢日，风情定有加。
红紫东风次第开，百花过眼总相猜。寻芳心事已成灰。长夜有情怜月侣，一春无梦到蓬莱。绿阴立尽几低徊。
抱山虽可老，奈此岁寒何。忍听洲中雁，愁牵屋上萝。饰巾馀事毕，吹角死声多。翻想招魂地，凌云一笑过。
麓云无恙在，春树望君深。宿雨千山梦，孤灯两地心。频年半离合，万里共浮沉。风竹传清响，故人何处吟？
听断萧萧雨一帘，凭栏喜趁晚晴天。夕阳红到小楼前。远树微茫鹰掠野，乱山飞动马迎鞭。眼中万象各腾骞。
不践天街上，骎骎已七春。亲朋多白首，儿女忽成人。闻说妖氛靖，贪看城阙新。夜来灯似昼，觌面尽相亲。
鸡鸣梦早醒，身世感飘零。愁鬓一朝白，闲山万古青。风云灰壮志，花月伴颓龄。四海归来日，朋交似曙星。
物换岁时易，相思八月初。芳魂动黄菊，秋色老红蕖。念切梦常数，见稀交似疏。东西一城隔，尺素盼君书。
穷巷幽居久，来登故国楼。凉风鸣古木，落叶又惊秋。天与云俱远，年随水共流。永怀无限意，翻拟向沧洲。
遥遥悲旷代，何处觅知音。仙佛因缘浅，烟霞固疾深。爱书身化蠹，偿债梦锄金。篱下频年寄，翻难惬素心。
白日忽倾夕，秋窗枯坐时。岁月已如此，肝胆知向谁。星斗郁云黯，蒹葭寒露滋。颓流不可逐，志与古人期。
律转商飙疾，行途易夕曛。墟烟如幕雾，田水自皴纹。序入三秋黯，情牵两地分。归程才几许，又作出山云。
不知吾室陋，静寄便为安。早与世情远，况逢春梦残。读书能却病，得意每忘餐。荆棘蔽天地，伤心行路难。
读书千古恨，惭渐上身来。天下恶乎定，端居只自哀。伤春况作客，酿乱不需才。成毁须臾事，青冥浩荡哉。
怪石盘虚空，登临气倍雄。屐吞千树雨，袖薄一天风。眼底乾坤小，云边烟雾濛。红尘香篆隔，指点乱山中。
黔山羁宦迹，锦里忆闲窝。有酒酬诗债，无方逐睡魔。愁人知日短，边气得秋多。亲舍白云下，时时足寤歌。
独有吟诗癖，春来兴倍雄。雪肥梅影外，风碎鸟声中。芝草映窗碧，灯花照简红。龙门十二策，端不羡王通。
书剑长为客，谁还怅别离。倦游憎逆旅，多病累亲知。花暖红惊眼，山浓绿到眉。如何池上影，瘦甚旧年时？
衰时思古谊，今见若人存。文敝才难尽，身穷道益尊。薄贪书史俸，老客相公门。别后论心事，江湖半泪痕。
恶俗何由避，唯当善自全。休妨雀穿屋，且任犊蹊田。面上唾无拭，胸中蒂尽蠲。浑金与柔水，供子作铭悬。
伤乱倦行役，西来又一关。偶传如梦令，低唱念家山。海阔回潮缓，风微夕照殷。愿随南雁侣，从此赋刀环。
此处堪栖隐，将谁共入林？每行黄叶路，长有白云心。烟水成朝暮，江山变古今。早知人世改，惟向画中寻。
戎马隔乡关，鱼书几日还。思亲增白发，念乱减朱颜。疾畜三年艾，魂归万叠山。枕函清泪影，凄映月弯环。
高冠凌碧汉，众岭若儿孙。朝暮云长绕，星辰手可扪。更无峰并峙，惟有我为尊。浩荡天门近，高歌彻九阍。
飘然一径中，云路石玲珑。高处掠如燕，狂来吟似虹。叶怜霜媚淡，霞指日边红。安得人携手，相将啸晚风！
莫问中原事，忧时鬓欲斑。旌旗思父老，骨肉滞关山。战伐夷歌起，流离大道艰。濡毫咏诸将，静听唱刀环。
经年聊避地，借宅未须占。在客无多取，于诗似不廉。荒村谁与语，老树自生髯。料是宵来雨，流泉百道添。
不分今宵月，三年客里看。清辉满虚幌，瑶想托前欢。天下犹挥戟，闺中独倚阑。何堪一樽酒，坐对露华寒。
开门临白水，对镜贴黄花。独宿清溪畔，娉婷惜鬓华。年年三月半，日日夕阳斜。莫逐行云去，行云未有涯。
漫笑风狂横，秋心故不痴。后凋松自茂，先警鹤能知。声逐寒蝉涩，凄同夜雨时。真须吟一快，岂但重君诗。
晚向城头望，横江一钓船。乱山吞落日，破庙网寒烟。倦鸟争投树，残霞不近天。故乡何处是，目断水云边。
隐隐闻鸡唱，行行到水滨。雾寒能作雨，树老亦藏春。麦放千重绿，楼翻一片新。小桥寻梦过，却喜种田人。
乡国多春雨，梅花不满枝。我怜为客乐，江上最堪思。月照林如雪，群吟卧每迟。明朝人日到，谁寄草堂诗。
林密人稀至，山高暑亦清。松风吹不歇，永夜枕涛声。饮露蝉犹唱，流天月自明。一枝随所托，栖鸟莫相惊。
达者无长策，浮生未可谋。山来一上客，月满两中秋。人倚去时梦，笛吹何处楼。吾闻不兼味，天下有先忧。
客梦悲寥落，秋风向晚寒。百年知己少，万里逢君难。欢笑情如旧，离愁泪始乾。今宵海上月，应似故乡看。
如水闲庭怯晚凉。帘波云影镇微茫。背人开了夜来香。墙外似闻银作浦，钗边倘见玉为梁。小屏山远梦横塘。
千里论诗一面难，且吞云梦好怀宽。江山况是画中看。自古知心天不限，于今会友调同弹。老来衰病总相关。
五尺柴门日闭关，秋声断续马唐间，年年绿鬓此时斑。客舍不知身是客，山居看老眼中山，青灯黄卷强萧閒。
不是他乡胜故乡。救乡景物太荒凉。篱边空看菊花黄。春夏秋冬尘漠漠，东西南北路茫茫。无山无水有残阳。
花自西飞水自东。君心正与我心同。今宵痛饮看谁雄。莫惜醉魂飞不起，且教没入酒杯中。好将双颊向君红。
西北浮云结暮阴。四山爽气正销沈。又扶短杖过长林。春露秋霜鸿雁背，佳花好月少年心。年时怅望到而今。
漫道心湖不起波。千山落日走明驼。吹笙犹自望银河。飞絮浓于三月雨，城西偏是绿杨多。悲欢争奈此生何。
二十馀年定省稀。倚门常是数归期。剧怜游子芰荷衣。清泪眼中云漠漠，繁霜鬓上草离离。相看漫作小儿啼。
青史青山两寂寥。相看吟鬓渐飘萧。十年几负浙江潮。世变纷于中夜角，秋心犹有里湖箫。江南无处不魂销。
坡下寻幽露未晞。朝阳初着最高枝。隔江山色锁烟霏。一路紫薇红冉冉，千林黄橘密垂垂。绝无人处自徘徊。
一境清凉得暂窥。古苔留碧浸秋晖。西风蔓草尚离离。天半玉楼萦断梦，望中烟岫锁修眉。登临何必怅人非。
定眼琼衣乍认初。风波临顾最愁予。手停零泪惜沾濡。有数灵芬原隐约，无端环结挽妍徐。竞为瑶想竟何如。
万里逃空一叶轻。秋来长往谢家心。何须归路问君平。剩水未遮南望眼，浮云犹送北来阴。西风纸上不平声。
长相思，望归难。客中霜早怯衣单。归讯杳，怕依栏。秋声惊落叶，乡梦恨更残。飘零何日极，终岁不成欢。
欲别不堪别，凄凉泪暗弹。香消钗上燕，花瘦镜中鸾。归梦嫌宵短，当春怯早寒。相思裁尺素，寄与有情看。
天地多秋气，江山付我曹。百年犹作客，九日独登高。丛菊孤舟泪，崇兰玉佩歌。人生感行役，一醉岂辞劳。
听遍雨潺潺，始知身在客。薄酒支五更，浓愁敲一夕。梦短惮海遥，云低讶天尺。不寐数邻鸡，零乱窗纸白。
二客忽相对，江风来破熏。欲凭天与立，未必水无分。汝意遂如此，吾犹有所云。重将灯下影，一照世间人。
水复峰回处，林深别有村。疏钟惊客梦，淡月冷诗魂。风逆舟行缓，滩高石乱喧。严关咫尺路，灯火又黄昏。
夜静凉如水，天高客舍清。初逢疑梦里，相见诉离情。古树参差影，寒砧断续声。窗前同把酒，不觉月华明。
未忘三宿恋，何借一枝安。纵被儒冠误，应同色象观。菊开元亮宅，船上子陵滩。千古称高躅，还忧史论难。
南国誇颜色，西风感暮年。梦萦千里月，肠断九秋天。未解相如渴，还思于祐缘。美人原薄命，飘泊漫伤怜。
江上双鱼至，贱躯顿觉舒。正思新雨过，喜读故人书。病久心情懒，年衰意气除。终当归剪烛，不负夜窗虚。
一周一相见，兴到也谈诗。此日暂言别，归来菊放时。年衰人已老，笔涩难为词。但愿春常在，和风处处吹。
仓黄投逆旅，相见浪知名。举目分杯酒，低头共月明。客愁中夜语，梦断五更惊。明日春江上，滔滔满别情。
莫道新诗好，起余旧感多。伊人不可见，万里独赓歌。芳草楼头色，夕阳云外波。京华若在眼，吾意自蹉跎。
六曲阑干绕阁深。炉香初烬几沈吟。楼高长得接秋阴。四角盘周当日字，一枝钗寄此时心。彩云何事更难寻。
小幌隐微灯，花瘦疑无影。不知人意深，但觉罗衣冷。细细度春宵，往事从头省。幽梦苦难成，漏尽和愁醒。
江上萧条独举杯。夕阳依旧照楼台。楚天人去不重回。高柳西风蝉已歇，寒芦秋水雁初来。危栏何意久徘徊。
日日望江头，乡心逐水流。晓行随旅雁，夕起盼牵牛。书剑迟归梦，莺花纪胜游。故园何处是，云树正悠悠。
登高舒老目，平野宿寒烟。霜重山川瘦，风高雁字偏。乾坤垂令节，时序入残年。望罢辞楼去，东篱就菊筵。
游子苦行役，新诗写我忧。梅花萦两地，萍草逐孤舟。客梦牵残月，乡云断晚秋。滇南天万里，归雁一封求。
日落远山缺，寒江浸夕晖。烟深千壑暝，树动一鸦飞。明月悬松际，清辉上我衣。故乡渺不见，何日赋来归。
骨肉常千里，干戈积五年。缄书封涕泪，写梦寄山川。海气东南恶，乡心日夜悬。逢人问消息，相对一茫然。
石壁何年凿，岩花閟古春。客来飞鸟外，寺与白云邻。煮茗寒潭水，衔杯佛座尘。萧萧数竿竹，相对坐忘身。
客鬓先秋改，逢群意气豪。须看新社稷，莫话旧风涛。别思千杯重，归心一梦劳。登临更此日，楼对远山高。
宿雨晚初霁，夕阳明远林。新秧千顷碧，老柳一溪深。残滴遗黎泪，鹃啼帝子心。携儿扶杖出，花径远相寻。
特地裁诗锦作笺。梦魂辛苦赋游仙。玉清身世不胜怜。描黛画奁低麝月，悭晴炷鼎费沉烟。浓春须不负年年。
芳草天涯绿一痕。楼高消尽未归魂。路迥无计忆王孙。见说蒲帆张十幅，雪沙堤畔忍黄昏。好春切莫与重论。
有恨枝上花，无定风前柳。花柳恰撩人，可奈分携后。芳池水自春，底事干卿皱。道是不干卿，还更浓于酒。
无雨无花也闭门。梦余寻遍梦中痕。声声杜宇忆王孙。往事金炉消翠缕，新愁罗幕罥黄昏。天涯芳草黯吟魂。
春暖银蚕作茧成。忒多情。吟窗弄影月五声。照人清。门外路长霜马滑，报三更。隔帘梅子梦初醒。漫回灯。
愁漾吟尊感岁华。人间底事费清嗟。有涯生逐智无涯。旧忆如飘檐外叶，好眠为恋梦中家。西风临夜倍寒些。
夜月啼鹃泣翠屏。晓风飞燕蹴红英。江南春色可怜人。积恨赴波终化泪，和愁到地总无声。不辞憔悴惜倾城。
输与夭桃紫陌游。隐沦何意选青钱。单瓢一勺饱清泉。坐对短檠书数卷，且斟美酒价三千。醒来犹记说华年。
目注黄花酒满卮。乍凉天气未寒时。篱间络纬促添衣。叶脱梧桐还自舞，雨残荷芰忒相思。西风披拂弱条垂。
垂柳阴阴水拍堤。欲穷远目望还迷。平芜尽处莫天低。万里中原犹北顾，十年长路却西归。倚楼怀抱有谁知。
空斋日无事，起坐横鸣琴。明月入我牖，照见万古心。古风不复还，中有太古音。置琴挂壁上，吾道无古今。
皋落秋风暮，深崖得尔雏。他时万里翼，天末片云孤。何处三窟兔，古城千岁狐。伫翻壮士臂，飞血洒平芜。
渊明虽不仕，爱此北窗风。曲肱枕书卧，乐亦在其中。时持一杯酒，赖此齐穷通。大笑杯中蛇，晚矣悟雕弓。
幽居少人事，有客来不速。炉内火正红，尊中酒新绿。高斋始闻雁，隔窗时动竹。何当风雪夜，抱被还同宿。
蔼蔼西陵树，萧条歌吹声。客愁连断雁，地古更荒城。山色娇新雨，河流怒不平。浮云台上起，不尽古今情。
年来百事废，渐与世情疏。案上一杯酒，床头几册书。春风疑混沌，水月似空虚。顷刻翻晴晦，吾心淡久如。
自嗟中岁在，不与暮春宜。非复欢娱地，其如老大时。百年归览镜，万事入支颐。此意无人会，陶情一赋诗。
波静影逾白，霜清鸣更哀。乾坤双鬓老，风雪一声来。林迥隐犹见，天长去复回。物情嫌太洁，莫使羽毛摧。
高阁钟初殷，层城月未光。净空含宇大，卧斗带星长。暗觉巢乌动，清闻露菊香。谁家砧杵急，应怯莫天凉。
碧水随时酒，春风著处花。欢娱万国本，富贵五侯家。金动楼头管，香回日莫车。老夫唯欲睡，儿女莫相誇。
月满秋仍早，台高夜未徂。水光先剡淡，星影失踟蹰。玉帐传更急，荒城击柝孤。去年双泪眼，依旧入平芜。
卸鞍休马倦，解橐罢驼鸣。细雨侵衣急，长郊入卧平。溪喧看水满，山黑厌云生。莫怪龙行数，应知欲洗兵。
冥机辞委蜕，天籁发幽嘶。迥露增晨洗，清风借晚携。暂成千里隔，还作一枝低。客思饶相触，愁时故不齐。
云树春秋色，风泉日夜声。过庭高幕暗，吹簟转雷惊。翠袖擎诗罢，银壶得酒倾。平生耽野趣，到此眼偏明。
小径通沙稳，清溪带树深。岸危低白屋，云近没青岑。洒落高秋气，飞腾志士心。赋诗增感激，流水是知音。
月翳有时吐，风薰俄自清。云回暑天影，雨进夜窗声。眠听参天籁，神游得化城。觉来还故处，饥鼠撼灯檠。
行迈已自劳，坐忘犹有为。动静二尘耳，一真非即离。举头见青山，曲肱啭黄鹂。心安万境寂，境转何妨随。
避俗嫌高绝，干荣耻盗誇。居贫偶从仕，学道不忘家。树果蕃秋实，园葵粲晚花。一轩吾事了，无意竞纷华。
画角边城莫，孤舂野水秋。一川霜树老，万叶雨声愁。自古谁青眼，劳生只白头。何时问渔父，容我一扁舟。
日日閒窗下，箪瓢乐不殊。花魁秾且艳，湖玉秀而臞。忆友寻诗卷，思山展画图。丹青传六逸，能著老夫无。
风定云仍暖，天围四顾低。纷纷俄搅野，浩浩欲平溪。樵担归时重，渔舟望处迷。饥鸦空绕树，若个可安栖。
造物固难量，谁能计寒饿。失马乃为福，梦牛翻作祸。长溪霜练静，脩岭苍龙卧。魂梦吾已安，不劳歌楚些。
相送还相送，临分手重分。骅骝欣得路，鸿雁惜离群。木落黄华露，城低紫塞云。中秋月正好，千里漫思君。
绛唇花不语，青眼柳初眠。尘去寻芳马，香来载酒船。归期仍雁后，野兴已鸥边。惆怅无家客，春风又一年。
四十宜未老，年年添鬓丝。直教随牒去，也是挂冠时。台阁多新赋，山林有逸诗。悠然一尊酒，满酌不须辞。
地僻人烟断，山深鸟语哗。清溪鸣石齿，暖日长藤芽。绿映高低树，红迷远近花。林间见鸡犬，直拟是仙家。
绿绮尘埃试拂弦。今人谁与子争先。相逢尊酒合留连。金马玉堂梁苑客，岸花汀草绣江船。旧游回首又三年。
窗秋风猎猎，檐夜雨频频。蛩韵愁于我，灯花笑向人。此身犹在洛，何日定归秦。不必黄粱熟，真惭白发新。
老树凋残尽，灵祠寂历中。古今时易改，幽显意能通。岁享屡登乐，俗追三让风。送迎人散后，日落乱山空。
衰迟长在外，矍铄愧征鞍。世路惊心恶，天风刮面寒。迢迢人渐远，冉冉岁将残。今夜梅稍月，同谁共倚栏。
散策溪头路，溪回路更迂。山随行处好，人似往年无。波静鱼千里，天晴春一壶。龙门何限景，岁晚不相孤。
识面时何晚，论心分已深。相期同卜筑，岂料遽分襟。别日宜加饭，因风莫吝音。家山有成约，闻健早来寻。
转徙家无地，逢迎客有尊。光阴连病枕，天地一愚轩。霜雪青松古，风尘白璧温。从渠投隙者，衮衮向金门。
畏玉心常骇，填河力已穷。夜飞还绕树，朝鸣且向风。知来宁自伐，识岁不论功。早晚时应至，轻举一排空。
隔河图列宿，清汉象昭回。支机就鲸石，拂镜取池灰。船疑海槎渡，珠似客星来。所恨双蛾敛，逢秋遂不开。
灼灼荷花瑞，亭亭出水中。一茎孤引绿，双影共分红。色夺歌人脸，香乱舞衣风。名莲自可念，况复两心同。
凤楼箫曲断，桂帐瑟弦空。画梁才照日，银烛已随风。苔生履迹处，花没镜尘中。唯馀长簟月，永夜向朦胧。
年苦志不求奇。公寻者希。夷猛悟笑微微。华枉用机。予偃，婴肥。宫祥瑞围。传心印谨相依。灵神自飞。
如圭如璧，雕文丧德。如云如石，坚润是式。苍竹无心岁寒色，老松有傲霜雪力。照破诸缘兮，两眼如漆。
松兮离立，兄及弟矣。二龙乘云，独未离乎地也。古亦有言，维德不孤。贤哉大夫，我作寿域，宜有此夫。
云寒雾寒。花残月残。数声雁起遥滩。过千山万山。閒眠。醉眠。愁端恨端。谁知何日樽前。说人间梦间。
掬土移山望山尽，投石填海望海满。持索捕风几时得，将刀斫水几时断。未若不相知，中心万仞何由款。
渊默而明，湛存而妙。三世齐平，十方圆照。月随水而流，风入松而啸。相逢会有知音，向道自然同调。
昨从天上去，元不离地下。今归地下来，亦不离天上。上下无间，来去无差。天河秋一雁，砧杵夜千家。
来恨出阙迟，归嫌入峡迟。疑今真个悟，悟昔不曾疑。南询是妄，北谒还非。日暮碧云合，乱山啼子规。
留客看花赋诗坐。独自卷帘楼上望。梅花处处妍。官历春犹浅。空把月中枝。分石同僧坐，看松见鹤来。
情销梦痕。衾瑩泪新。绿杨影透微醺。问春馀几分。妆眉倦匀。青菱易昏。楼高漫语行云。莫轻随路尘。
泉惊梦云。钟鸣庆云。起来独语飞云。是山云海云。高楼看云。幽岩步云。而今待赋停云。问谁来白云。
隐吾屋兮山之东，仰仁高兮一径潜通。有芭蕉兮夏绿，更芙蓉兮晚红。忽夕阳兮云合，倚阑干兮意万重。
钗边泪纹。灯边梦痕。花开处处思君。况无花过春。鬟飞断云。衣残旧熏。垂杨一路黄昏。到东风墓门。
前溪后溪，长堤短堤。阑干半角迷离。是斜阳下时。望来似丝，画来似眉。解人惟有黄鹂。向烟中一啼。
风吟露吟。霜侵雪侵。晚来庭院愔愔。采寒花自簪。琴心妾心。青衿子衿。去鸿消息沉沉。自前春到今。
垂杨翠条，长堤小桥。扁舟兰桨轻桡，有波心月邀。银筝玉箫，瑶琴半挑。风清云淡良宵，少当年二乔。
无言独上西楼，月如钩。寂寞梧桐深院，锁清秋。剪不断，理还乱，是离愁。别是一般滋味，在心头。
皇尸命工祝。承致多福无疆。于女孝孙。来女孝孙。使女受禄于天。宜稼于田。眉寿万年。勿替引之。
彼采葛兮，一日不见，如三月兮。彼采萧兮，一日不见，如三秋兮。彼采艾兮，一日不见，如三岁兮。
十年湖海扁舟。几多愁。白发青灯今夜、不宜秋。中庭树。空阶雨。思悠悠。寂寞一生心事、五更头。
桃源深闭春风。信难通。流水落花馀恨、几时穷。水无定。花有尽。会相逢。可是人生长在、别离中。
心素，与谁语。始信别离情最苦，兰舟欲解春江暮。精爽随君归去，异时携手重来处。梦觉春风庭户。
芳草。恨春老。自是寻春来不早。落花风起红多少。记得一枝春小。绿阴青子空相恼。此恨平生怀抱。
天莫雨，雨湿衣，雨自湿衣人不知。昨日往矣今复兹，人而知之宁弗思。人苟弗思，呜呼雨兮空尔为。
陟东门，望望白云。安期一去，今几千春。白云长在，视安期之迹若飞尘。猗硕人之寿兮，寿若白云。
年时小立苔茵。燕依人。记得柳花如雪，正残春。砧声急。虫声咽。忍教闻。又是梧桐深院，月黄昏。
昼长正自堪眠。雨廉纤。半是开花时候、落花天。春如梦。闲愁重。总堪怜。无奈去年今日、到今年。
深林几处啼鹃。梦如烟。直到梦难寻处、倍缠绵。蝶自舞，莺自语，总凄然。明月空庭、如水似华年。
去去。此别何年聚。苍茫。极目烟涛万里长。时行时坐频思忆。直到纱窗黑。愁深。误剪灯花断了心。
一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。
朝思仙。暮思仙。思忆真师四五年。惟愁功未圆。功须圆。行须圆。功行双全作大仙。携云归洞天。
车遥遥，若流水。前车去无踪，后车来不已。白日无閒人，黄尘没马耳。空投一寸胶，不到黄河底。
拜新月，拜月愿月圆。新月有圆时，人别何时见。拜新月，新月下庭除。欲祝心间事，未语先惨悽。
见兔而顾犬。未为晚也。亡羊而补牢。未为迟也。借车者驰之。借衣者被之。宁为鸡口。无为牛后。
朝相思。暮相思。朝暮相思无尽时。奉君断肠词。生相思。死相思。生死相思两处辞。何由得见之。
晴也行。雨也行。雨也行时不似晴。天晴终快人。名也成。利也成。利也成时不似名。名成天下惊。
云垂垂。雨霏霏。只恐今年花事迟。不然孤负伊。燕飞飞。柳依依。有个人人倚翠扉。深攒双黛眉。
花满枝。柳满枝。眼底春光似旧时。燕归人未归。泪沾衣。酒沾衣。烦恼长多欢事稀。此情风月知。
天四垂。山四围。山色天容入坐帷。清风吹我衣。湖水东，江水西。东去西来无尽期。不如君共伊。
来匆匆。去匆匆。短梦无凭春又空。难随郎马踪。山重重。水重重。飞絮流云西复东。音书何处通。
湖山横。湖水平。买个湖船一叶轻。傍湖随柳行。秋风清。秋月明。谁捣秋砧烟外声。悲秋无尽情。
行相思。坐相思。两处相思各自知。相思更为谁。朝相思。暮相思。一日相思十二时。相思无尽期。
深花枝。浅花枝。深浅花枝相并时。花枝难似伊。玉如肌，柳如眉。爱著鹅黄金缕衣。啼妆更为谁。
花似伊，柳似伊。花柳青春人别离，低头双泪垂。长江东，长江西。两岸鸳鸯两处飞，相逢知几时。
朝思归。暮思归。塞雁三年不见飞。断肠天一涯。千思归。万思归。梦到窗前拂淡眉。觉来双泪垂。
南山钟。北山钟。一听钟声百念空。古今昏晓中。望秋风，数秋风。等得秋来等过鸿。灯前书一封。
听莺声。惜莺声。客里莺声最有情。家山何处青。问归程，数归程。行尽长亭又短亭。征衫脱未成。
南高峰，北高峰，南北高峰云淡浓。湖山图画中。采芙蓉，赏芙蓉，小小红船西复东。相思无路通。
清夜长。泛玉觞。照座江梅花正芳。风传细细香。围艳妆。留醉乡。一曲清歌声绕梁。尊前人断肠。
对重阳。感重阳。身在西风天一方。年年人断肠。景凄凉。客凄凉。纵有黄花祗异乡。晚云连梦长。
山披锦云而烂成春意，水含碧月而淡存秋容。恁么也恁么，说似曾不中。黄头并碧眼，消息子难通。
大地绝纤埃，何人眼不开。始随芳草去，又逐落花回。羸鹤翘寒木，狂猿啸古台。长沙无限意。咄。
秋风清，秋月白，秋水共长天一色。不是心外境，亦非目前法。可中一见便知归，平步广寒攀桂枝。
我心坚。你心坚。各自心坚石也穿。谁言相见难。小窗前，月婵娟。玉困花柔并枕眠。今宵人月圆。
叶磨数仞剑，惟有清风剪不断。根乱一窝丝，缠定白云寒不散。水无沙，石无苔，师乎一片心清哉。
犬眠花影地，牛牧雨声坡。琴弹终日得古调，印锁经秋带藓痕。雨后有人耕绿野，月明无犬吠花村。
雨叶工惊梦，春心巧卷愁。探枝春色墙头朵，阑入风光竹外梢。河横星斗三更后，月过梧桐一丈高。
西山苍。东山黄。只影行行剖夕阳。碧天何处藏。夜盈窗。雨盈窗。一纸淋漓若可航。酒波摇晓光。
风之魂，雨之魂。并作巫山一段云。翩翩自绝尘。花一痕，月一痕。梦似来时却又分。双蛾淡欲颦。
山几重。水几重。山水重重绝去踪。平林烟雨中。梦难通。意难通。不见来书说到侬。那能期再逢。
桃花飞，柳花飞，长是流光去不归，谁能劝一杯。人依稀，梦依稀，不复登楼风雨迷，杜鹃何处啼。
山苍苍。水茫茫。人有离愁各一方。几时归故乡。菊初黄。橘初黄。同是秋客休断肠。老来人更强。
明星粲，露华泫。宛转歌，歌宛转。月白乌夜啼，弦长曲何短。绿水芙蓉夜夜开，芭蕉叶落心常卷。
更漏长，枕簟凉。佳人思清夜，游子悲故乡。东方未明河半落，北斗正挂天中央，谁家和泪捣衣裳。
城上角，城下柝。独宿梦魂惊，罢吟怀抱恶。江上秋风鸿雁来，芙蓉杨柳俱萧索，谁家吹笛梅花落。
苔满庭。草满庭。雨打梨花户半扃。相思魂梦惊。计归程。望归程。绿遍汀洲杜若生。天涯杜宇声。
风萧萧。雨萧萧。独坐虚堂夜寂寥。诗成蜂蜡销。山迢迢。水迢迢。回首江南归梦遥。频将短鬓搔。
情悠悠。事悠悠。往事多情不耐秋。无端白了头。花满洲。草满洲。草暗花明总是愁。衔杯懒下楼。
折花枝。恨花枝。准拟花开人共卮。开时人去时。怕相思。已相思。轮到相思没处辞。眉间露一丝。
山悠悠。水悠悠。山水中间一段秋。扁舟古渡头。过芳洲。又芳洲。更好登临散远愁。谁家竹里楼。
黄叶翻。红叶翻。行人归旆出阳关。天高烟水寒。别君难，见君难。从今留得梦中欢。相逢知几年。
东陌头。西陌头。陌上香尘粘碧油。见花花自羞。南高峰，北高峰。两处峰高愁杀侬。行云无定踪。
昨日见花开，今日见花落。花落花开还满枝，人老终无年少时。劝君及时且行乐，莫管花开与花落。
车遥遥，上青天，门前路，直如弦。茫茫名利途，谁斲车轮圆。安得两轮生四角，朝朝相见心即乐。
海天宽。暮烟残。才得团栾对面看。还沈山外山。人倚阑。鸟飞还。回首东风一碧寒。婵娟欲上难。
思悠悠。恨悠悠。懒整残妆独倚楼。寒光动玉钩。星也愁。月也愁。不耐孤衾拥碧秋。离怀未肯休。
山一程，水一程，身向逾关那畔行，夜深千帐灯。风一更，雪一更，聒碎乡心梦不成，故园无此声。
怕黄昏。又黄昏。花底盈盈月一痕。空阶烟草平。酒初醒。梦初醒。寂寞南园春色深。卷帘无限情。
秋复秋。愁倍愁。为却多情说尽愁。莫愁休未休。休未休。愁莫愁。尽说情多却为愁。倍愁秋复秋。
袅袅疏林映日披。低边绿刺满，欲牵衣。先后花随月令好风吹。不似蔷薇幽素泣，春接夏，抹胭脂。
仙参差。佩参差。数罢鸾期又凤期。彩云西北飞。箫一枝。笛一枝。吹得春空月堕时。有中人未归。
画楼高。画船摇。君领琵琶侬领箫。双鬓互见招。茗能浇。药能烧。别有今生清课饶。他生要福销。
风也秋。月也秋。数声促织夜悠悠。石畔画阑头。花也愁。蝶也愁。色空空色梦难留。人事水东流。
日如梭。月如梭。但觉流光镜里过。渐看双鬓皤。愁也磨。病也磨。凉夜西风吹薜萝。模糊秋梦多。
云悠悠。水悠悠。花落青苔触目愁。悲怀倚画楼。蜂意休。蝶意休。寂寞风光却似秋。东君那可留。
来未期。去未期。梦里分明话别离。觉来红泪啼。思依依。恨依依。一叶舟轻双桨迟。沙鸥雨岸飞。
望春归，送春归，底事鹃声故故催，春归声亦悲。烟霏霏，雨霏霏，谁卷湘帘杨柳西，帘前絮又飞。
话相思。便相思。万里黄沙归雁迟。星津鼙鼓时。酒盈卮。泪盈卮。回首京尘衣尚缁。楼台今已非。
订归期。误归期。一片乡心托子规。侬情人不知。柳如眉。月如眉。怪底天涯鲤信迟。光阴梅熟时。
暮云深。暮烟深。一去秋风直到今。白头空自吟。信沈沈。思沈沈。门外天涯万里心。教侬何处寻。
别离仍。恨填膺。欲驻朱颜竟未能。明朝岁又增。酒如冰。泪如绳。瘦影疏花伴一镫。思君意不胜。
温语。欢舞。春梦午。烟波微。欹绣枕。回锦。倚罗帷。暂得作于飞。相依。相怜相见稀。怎同归。
月添愁。雨添愁。迸作宵来泪共流。凄迷锦瑟秋。话从头。思从头。语琐情深不自由。都将彩笔收。
镫濛濛。夜濛濛。旧梦如烟一万重。那人何处逢。恨应同。誓应同。同礼心经同听钟。他生休更慵。
卿也痴。侬也痴。不是寻常惜别离。相思入骨时。梦何之。意何之。四载逢君未有期。匆匆岁又移。
山程遥。水程遥。柳色青青懒过桥。替人魂也销。风无聊。雨无聊。别后啼痕枕上潮。谁怜风雨宵。
聚有情，别有情，梦里吴山点点青。如何梦易醒。风满庭，月满庭，花影人愁看不清。阶前寒渐生。
江有阻兮路有岐，时将迫兮来何迟。子弗渡兮我心悲，既渡子兮我何以剑为，吁嗟行兮子毋我疑。
江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。
深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。
暮之春兮物维其嘉，乾际兮坤涯。母将雏兮彼实者华，鱼在藻兮燕子还于故家，今者不乐兮云何。
今朝三月半，百花开烂熳。祖意甚分明，何妨著眼看。看看，忽然花谢树头空，又被风吹别调中。
花时惨碧烟津。涴香尘。禁得年年相忆渡江人。情销减，芳凝澹，独逡巡。此际与谁东望可怜春。
珠帘漫捲朱楼，小银钩，又是一番寒雨洗成秋。帘欲断，心欲乱，甚时愁。忘了吟鞍风雪万山头。
我思古人，温良恭俭。诗书执礼，觉此良彦。民到于今，是彝是宪。彼美人之寿兮，硕人之寿兮。
小桥杨柳青青，已藏莺。水面微风飐得落花萦。天将暮，休归去，且徐行。好是一春难得此閒情。
东风舞倦腰支，几多时，惆怅春前绿鬓欲成丝。枝头絮，吹不去，为相思。长把愁烟恨雨自禁持。
茅屋溪头霜早。占得清光多少。小桥边，枫一树。鸥一渚。与汝平分秋雨。黄叶可前村。问渔人。
小山丛桂初开，独徘徊。独立月中无语费人猜。英雄恨，儿女恨，思悠哉。多少少年心事梦中来。
白云长护松楸。思悠悠。忆得倚闾人在泪悬眸。树欲静。风不定。古今愁。唯有画图珍重展还收。
风沈冷月无声。过三更。愁说佳人不见碧云横。人纵见。情终远。竟何成。依旧玉钗斜拔剔孤灯。
枕函历历山程。驿筹更。惊觉敲窗疏雨送寒声。归期远。愁鬓短。梦初醒。目断隔江一发故山青。
哀弦忽动离声。暗魂惊。数尽分香红豆度兰更。乌啼乱。笳声断。送君行。厌听残更和泪不分明。
绿波惟解送归桡。路迢迢。恨迢迢。江上回头，无语暗魂销。细省相逢真似梦，拼酒醒，更无聊。
无言怯卷重帘。晚秋天。自是多情长日病相牵。相思泪。和筝坠。自堪怜。莫向金绡红豆数流年。
采江之鱼兮，朝船有鲈。采江之蔬兮，暮筐有蒲。左图且书，右琴与壶。寿欤夭欤，贵欤贱欤。
麟之趾，振振公子，于嗟麟兮。麟之定，振振公姓，于嗟麟兮。麟之角，振振公族，于嗟麟兮。
情閒口快，眼深鼻隆。有时对云水，无可展家风。梦鹤卧寒兮月魂泣露，冥鸿望断兮秋色摩空。
槁木之形，谷神之灵。水冷看秋色，天空垂晓星。一点心明兮非台之镜，大千卷出兮破尘之经。
一番雨，一番风，风雨湖山图画中。风摇水色琉璃滑，雨泼山光翡翠浓。咄，杜鹃啼血滴花红。
或隐或显，有亏有盈。为天上无私之鉴，实人间照夜之灯。寻常多是论三五，惟有今宵分外明。
时之来兮，其势可乘。时之去兮，其事遂生。前日之事兮，今日不行。今日之事兮，后来必更。
濯余足兮寒泉，振余衣兮古丘。洞胸中之滞碍，眇云散而水流。识此行之非祸，乃造物之予休。
荷逊柳，短茁非脩茎。焉如子妙密，腾起敷层阴。明月上，子勿障，主欲务遐观，清宇任昭旷。
路转兮山回，望幽岩兮阻深隈。忽凌空兮飞步，振予策兮丹台。愿镌崖兮有纪，步灵踪兮天台。
归来归来，饮酒饮酒。东风吹绿门前柳，春光媚人我何有。梦中境，醉中身，百年自作羲皇人。
思悲翁，翁何悲。南山有台，北山有薇。我思翁，泪沾裳。岁月已徂道路长，荆棘满山川无梁。
杨柳，杨柳，一夜绿如春酒。今朝起送归人，关山千里暮春。暮春，暮春，春暮目断天涯烟树。
美人在何许，地僻衣裳静，天低笑语寒。穷愁仍破砚，辛苦为烧丹。久客兼多病，相思一倚栏。
东风笛，惜别残红旧衫湿。登高怀故国，画帘飞絮烟江夕。空尊泣，不见笛中人，断云和梦觅。
鹭飞来，何常羊。鹭将栖，倡六茎。尊则有象彝有黄。器充厥实表乃章。鼓之咽咽，若存若亡。
云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，两心知。
春水。春水。薄暮曲阑更倚。夕阳江上青山。山外行人未还。未还未还还未。千里相思不寄。
人弃我取，人取我与。弄业识团，无本可据。毁于佛，谤于法，不入众数，分明有眼难缁素。
鹤书贲兮林丘，假截径兮予羞。曳杖兮长歌，清风宾兮明月友。云山兮未改，羌何日兮公游。
怀若人兮溪之东，纷多脩兮服美且荣。纵烟艇兮攀芙蓉，攀芙蓉兮入无穷，来无期兮去无踪。
相尔斋庖，罔匪洁齐。毋二三尔心，尔祖其来。尔登环翠，尔兴尔思。若乘云车，若前雨旗。
留得暮云千叶。叶叶都成愁结。倚高楼，山凝碧。人独立。待不思量又忆。忆成痴。月明知。
簟冷芙蓉香雾细，月初浮。灯欲尽，烟烬隐层楼。翠羽压金钩。悠悠，暮山相对愁。一天秋。
粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。
广乐既备，嘉荐既新。述先惟德，孝飨惟亲。七献具举，五齐毕陈。锡兹祚福，于万斯春。
圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。
圣道日用，神几不测。金石以陈，弦歌载陟。爰释其菜，匪馨于稷。来顾来享，是宗是极。
八蜡开祭，万物合祀。上极天维，下穷坤纪。鼎俎流芬，樽彝荐美。有灵有祇，咸希来止。
孝哉我后，冲乎乃圣。道映重华，德辉文命。慕深视箧，情殷抚镜。万国移风，兆人承庆。
明月，明月，照得离人愁绝。更深影入空床，不道帷屏夜长。长夜，长夜，梦到庭花阴下。
何处笛。深夜梦回情脉脉。竹风檐雨寒窗隔。离人几岁无消息。今头白。不眠特地重相忆。
江水碧。江上何人吹玉笛。扁舟远送潇湘客。芦花千里霜月白。伤行色。来朝便是关山隔。
我住浙江西，君去浙江东。勿言一水隔，便与千里同。富贵无人劝君酒，今宵为我尽杯中。
关门锁归客，一夜梦还家。月落河上晓，遥闻秦树鸦。长安二月归正好，杜陵树边纯是花。
祝史辞正，人神庆叶。福以德昭，享以诚接。六变云备，百礼斯浃。祀事孔明，祚流万叶。
促促何促促，黄河九回曲。嫁与棹船郎，空床将影宿。不道君心不如石，那教妾貌长如玉。
东西南北望，望远悲潜蓄。红黄绿紫花，花开看不足。今年与子少相随，他年与子老相逐。
曲江萧条秋气高，菱荷枯折随风涛。游子空嗟垂二毛，白石素沙亦相荡，哀鸿独叫求其曹。
庭空雨鸣骄，天寒雁啼苦。青灯淡吐光，白发悄无语。几年不与联床吟，君方客吴我犹楚。
我旆我旗，于道于陌。训于群帅，拳勇来格。公曰徐之，无恃额额。式和尔容，惟义之宅。
露沾衣，月隐壁，气凄凄，人寂寂，风回雨度虚瑶席。来无声，去无迹，神心降和福远客。
马劣猿颠浊梦。虎绕龙蟠清梦。无作更无为，性住命停仙梦。仙梦。仙梦。气结神凝无梦。
月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。
一点青灯人千里，锦字凭谁寄？雁来稀，花落东君也憔悴。投至望君回，滴尽多少关山泪。
常记剡溪前度。坐拓船窗窥觑。棹进任舟移，行尽粉香千树。佳趣。佳趣。篷背诗人何处。
有洞者林，其色阴阴。可以乐饥，可以洗心。中有白云，蔼其承宇。我亲之思，我心之苦。
头上凤凰钗，是郎手中物。床上鸳鸯衾，是妾手自织。将钗与衾寄郎去，愿郎长见长相忆。
少妇抱儿行且迟，雷雨路中忽遇之。儿惊欲啼手护儿，道傍逆旅固可依。君不见，王凝妻。
我有圃。生之杞乎。从我者子乎。去我者鄙乎。倍其邻者耻乎。已乎已乎。非吾党之士乎。
击钟以俟惟大国。况乃御天流至德。侑食斯举扬盛则。其礼不愆仪不忒。风猷所被深且塞。
以炎为政，以火为官。位司南陆，享配离坛。三和实俎，百味浮兰。神其茂豫，天步艰难。
庵霭灵岳，开景神封。绵界盘趾，中天举峰。孤楼侧挺，层岫回重。风云秀体，卉木媚容。
九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。
礼有容，乐有仪。金石陈，干羽施。迈武护，均咸池。歌南风，舞德称。文武焕，颂声兴。
书帷停月，琴袖承飙。结芳幽谷，解佩明椒。去德滋永，怀德滋深。行云传想，归鸿寄音。
遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。
崇崇广坛，严恭祀事。威仪孔时，周旋进止。锵若环佩，诚通于幽。相于农植，邦其咸休。
乐只君子，式燕又思。服其命服，摄以威仪。钟鼓既设，一朝酬之。德音是茂，邦家之基。
道之由兴，于皇宣圣。惟公之传，人知趋正。与飨在堂，情文实称。万年承休，假哉天命。
帝宅震方，在德惟木。宣仁赋和，大生□育。祀法有虔，皇情允肃。神之格思，报以介福。
神之功兮，四海所宗。占五帝兮，莫与比崇。倏往来兮，旌骑容容。恭明祀兮，万世无穷。
席于宾阶，礼义以兴。受爵执爵，多福以膺。匪惟服加，德加愈升。匪惟德加，寿加愈增。
素精肇节，金行固藏。气冲炎伏，明河翻霜。功收有年，礼荐有章。祇越眇冥，鸿基永昌。
王曰钦哉，无爱斯牲。登我元祀，亦有皇灵。以将以享，或剥或烹。大夫之俎，天子之诚。
灵兮安留，烟燎既升。有硕其牲，有俎斯承。匪牲则硕，我德惟馨。缓节安歌，庶几是听。
丰年孔多，百礼以洽。匪极神欢，何以昭答。载酌之酒，用申其勤。神具醉止，与物交欣。
赫赫作镇，幽朔之垂。兼福我民，食哉具宜。克配彼岳，有严等衰。蠲我灌礼，其敢不祗。
至厚至深，其动也刚。精诚默通，或出其藏。神之言归，化斯有光。相我炎图，万世无疆。
展牲登俎，箫韶在庭。羞陈五室，意彻三灵。匪物斯享，惟诚则馨。永作祭主，神其亿宁。
休德孔昭，灵承上帝。孝极尊亲，严配于位。嘉荐芬芳，礼无不备。神其格思，享兹诚至。
止戈曰武，惟圣为能。御得其道，无敢不庭。整我六师，稽诸七德。不吴不扬，有严有翼。
厚地效珍，嘉木纪瑞。匪刻匪雕，具文见意。三登太平，允协圣治。诗雅咏歌，有光既醉。
于赫烈武，光昭古今。载严祀事，敕备惟钦。既洁其牲，既谐其音。神之格思，来顾来歆。
作解之德，形声一兮。爰展献侑，酌则三兮。我兴有假，云胡有私。下土是冒，庶其远而。
坤元之德，光大无疆。一气交感，百物阜昌。吉蠲致享，精明是将。介兹景福，鼎祚灵长。
大矣母慈，德备且纯。思古齐敬，佐我皇文。明章茂典，金玉其音。帝亲奉之，以翼以钦。
二仪同尊，两耀齐光。巍巍煌煌，不显亦彰。实茂号荣，玉振金相。于万斯年，既寿且昌。
百物蕃阜，四方顺成。通其八蜡，合乃嘉平。旨酒斯醇，大庖孔盈。万灵来格，威仪以成。
维土作德，维帝御行。含养载育，万物以成。有严祀典，荐我德馨。神其歆止，永用亿宁。
临高台，望故乡。地千里，天一方。极目外，空茫茫。孤云飞，不我将。安得羽翼西南翔。
深苑重调弦管。不觉银台烛短。相对有金波，天畔杯中都满。人远。人远。醉倚阑干玉冷。
黄叶声迟风歇。龛火夜寒明灭。残月却多情，来照先生归辙。清绝。清绝。透隙飞霜似雪。
山头斫竹下作竿，系钩沉水坐岸观。饵微水浊鱼不干。栖迟终日或有得，归去犹可妻子欢。
小小峰峦对起。芳树重重相倚。清溜绕阶除，聊备一池春水。游戏。游戏。适意随缘足矣。
外德欲晦，面目自蔽。内德欲耀，肝胆毕照。二法相除，我则有馀。穆如清风，用之不穷。
政在房帷，小人乘时。十年于兹，惟几惟微。圣人如天，不识不知。龙晦其威，神藏其为。
好个中秋时节。莫恨今宵无月。岩壑一灯青，寒浸水香留客。留客。留客。相对无言无说。
池上数枝开遍。临水幽香清浅。楼上欲黄昏，吹彻一声晴管。零乱。零乱。衣上残英都满。
湖边日落鸳鸯飞，罗衣香转兰舟移，莲根断处手满丝。手满丝，不能理。秋云深，隔君子。
春在绿窗杨柳。人与流莺俱瘦。眉底暮寒生，帘额时翻波皱。风骤。风骤。花径啼红满袖。
纵得美官，人亦见鄙。若博群书，更坚素履。虽处常流，亦超尘轨。一旦进为，必兼众美。
我不望汝，勋业济时。纵得入侍，朝夕论思。欲供子职，何如在兹。人能尽孝，忠岂远而。
勿谓吾身，有才有德。可以安世，可以益国。不善用之，鲜不为忒。所以古人，戒之在得。
易之为书，弥合天地。五十乃学，师则有是。子能受授，洗心传世。知机其神，宜被厥祀。
有卫伯玉，夫子与居。寡过未能，荐赞使乎。以尸谏君，友则史鱼。果得进贤，烂然简书。
礼之有本，子能启问。大哉斯言，光昭明训。德辉泰山，诬祭莫奋。崇兹祀典，盍永令闻。
花叶相遮相映。雨过翠明金润。折得一枝归，满路清香成阵。风韵。风韵。寄赠绮窗云鬓。
老插黄花不称。节物撩人且任。破帽略遮阑，嫌见星星越甚。不饮。不饮。和取蜂愁蝶恨。
酒以成礼，乐以侑食。露湛朝阳，星环紫极。淑慎尔容，既饱以德。进退周旋，威仪抑抑。
凉月薄阴犹殢。红豆一枝秋思。门外几重山，山外行人千里。归未。归未。又是菊花天气。
停云在空，黯其将雨。嗟我怀人，道修且阻。眷此区区，俯仰再抚。良辰过鸟，逝不我伫。
我迁海康，实编于民。少而躬耕，老复其真。乘流得坎，不问所因。愿以所知，施及斯人。
芝兰在室，不能无臭。金石振地，不能无声。恶则哀之，哀而不伤。善则乐之，乐而不淫。
意不若义，义不若利。利之使人，能忘生死。利不若义，义不若意。意之使人，能动天地。
君子之人，与己非比。闻善则乐，见贤则喜。小人之人，与己非恶。闻善则憎，见贤则怒。
居暗观明，居静观动。居简观繁，居轻观重。所居者寡，所观则众。匪居匪观，众寡何用。
至人无梦，圣人无忧。梦为多想，忧为多求。忧既不作，梦来何由。能知此说，此外何修。
明有日月，幽有鬼神。日月照物，鬼神依人。明由物显，幽由人陈。人物不作，幽明何分。
闲倚琐窗工绣。春困两眉频皱。独自下香街，攀折画桥烟柳。晴昼。晴昼。偏称玉楼歌酒。
谓天盖高，阳嘘而生。日月列宿，皆天之神。肆求厥类，与阳俱升。视燎于坛，以终其勤。
至大惟天，云何称德。展诚致荐，牲用博硕。诚以牲寓，帝由诚格。居歆降祥，时万时亿。
公心如铁，万仞壁立。声名百年，翰墨十袭。绝景独睨，奔尘莫及。曰谁为之，目不妄入。
彼石何人，云是寿者。作镇斯宫，孰分真假。以幻对幻，有同儿嬉。他日启扃，问尔是谁。
一雁孤风乍临渚，两雁将飞未成举，三雁群行依宿莽。芦花已倒江上风，云间分飞那可同。
瑶源诞启，玉牒肇荣。覆育群有，监观圆清。酒醴既洽，登荐惟诚。无有后艰，骏惠云仍。
百职骏奔，来相于庭。奉盛以告，登兹芳馨。际天蟠地，默运三灵。神兮来歆，祚我休平。
黄流在中，惟馨香祀。于荐于神，爰祗厥事。礼从多仪，以进为文。尊斝三献，昭示孔勤。
避影林壑，清畏人知。尔梅多事，漏吾天机。长风孤骞，秋鹤与飞。山高水深，无成无亏。
今夜故人独宿。小雨梨花当屋。犹有未残枝，轻脆不堪人触。休触。休触。憔悴怕惊郎目。
人孰为寿，寿莫如德。日新又新，终古不息。学以明之，先正我心。所欲既寡，山崇海深。
人不自泰，以居故移。人不自奢，由养所为。胜之有道，惟书与诗。愿言君子，载思载惟。
花落莺啼春暮。陌上绿杨飞絮。金鸭晚香寒，人在洞房深处。无语。无语。叶上数声疏雨。
天兮高，地兮厚。月为夜，日为昼。重阳定是九月九。渊明采菊向东篱，山僧面南看北斗。
仰之弥高，钻之弥坚。瞻之在后，忽然在前。石头重举，隐峰无言。若更不会，三千大千。
相逢不拈出，举意便知有。巍巍不动尊，脚不离地走。依稀似曲才堪听，又被风吹别调中。
春日迟迟，春风浩浩。绿水绕腰，青山戴帽。柳绿花红，鸦鸣鹊噪。大施门开，何处著到。
西山有薇，美人不移。西山无薇，美人不归。采薇采薇，山是人非。薇满西山，不生夷齐。
客有斯人，而有美质。可养而充，其在不息。养之以正，充之以义。何适不可，何为弗至。
河可以竭山可徙，我翁不归行不已。三往三复翁归止，翁行尚壮今老矣。儿昔未生今壮齿。
竹批双耳，风激四蹄。振尾顿鬣，会于一时。惟伯时父，神而明之。千载相遇，非公而谁。
吾行尔随，吾唤尔应。唯随与应，不欠不剩。因吾识尔，此像果亲。静而瞻之，道实绝伦。
指以心运，茸以针通。针针是佛，佛佛皆茸。十分月满，万国春同。稽首真慈，生女巧中。
厥草匪甘，厥蔬匪香。维其味之，岂曰嗜之。心焉孔焦，胆焉亟尝。唯其苦之，是以取之。
春山有梅，萼绿香洁。爱雪宜霜，凭风藉月。花已开明，枝复横绝。翠袖天寒，供吟试折。
累重无歌舞，官闲省簿书。三条椽下归空榻，百尺楼中透远峰。蚁返愁寻穴，鸦归喜见巢。
梨花春二月，杜宇夜三更。庭暗梨花疑有月，堤晴杨柳自生烟。荐菊明诗眼，看梅长道心。
山蒸云气晴能雨，泉挟风声夏亦寒。石润黏苍藓，涧高流白云。雁断风仍急，鸟啼天正阴。
人世几番更面目，仙山依旧锁烟霞。前山尚自无人到，更说后山山更高。半欲离披半欲开。
流落人间一万篇。身闲不入红尘市，梦好频惊画角声。日高三丈宿酒醒，鸟唤一声春梦惊。
寒声病叶落，晓色冻云开。路遥无去伴，山叠有啼猿。行客莫轻瑕璧谤，立人怀抱自分明。
听尽西窗风雨。又听东邻砧杵。犹自立危阑，阑外青山无语。何处。何处。一树乱鸦啼暮。
泥滑滑，日已西。泥深屦滑涴征衣，征衣涴尽不肯归。分明数声行不得，请君更听鹧鸪啼。
寂历柳风斜倚。错莫梦云难记。花影为谁重，一握鲛人丝泪。何事。何事。历历脸潮羞起。
落叶西风满地。独宿琼楼丹桂。孤影抱蟾寒，寄与月明千里。休寄。休寄。粟粟蕊珠心碎。
箫管，箫管，吹得江湖水满。抵颔汗出难吹，绝似行行滑泥。泥滑，泥滑，惟有换吹尺八。
拂面西风残柳。舟漾清江如酒。醉别各天涯，何日重携纤手。回首，回首。冷浸一天星斗。
花照浅波风弄。鸟去碧山云冻。剩得柳千丝，系我一船诗梦。香动。香动。约向瑶台骑凤。
送君南浦，天阴欲雨。送君北浦，天阴欲雨。我欲不送，相思情苦。我欲长送，水深无路。
山静如思，庭空而雨，故人何所？渺渺者天，茫茫者地，故人何许？故人不见，倚门而伫。
得汝只三蕉叶，麾汝神形相裂。对汝两眸青，恨汝腹空囊屹。钱竭，钱竭，摇汝万回千叠。
我有斗酒，好与君期。徵歌鼓瑟，以乐斯须。来兹未明，去日难追。勉旃周道，毋以后时。
五斗粟，不屈人。五株柳，不出门。举世不我容，上作羲皇民。羲皇梦不见，一枕三千春。
湖中花艳张红云，湖上女儿新茜裙，清歌妙曲隔花闻。隔花闻，声宛转，迹虽亲，心独远。
春风吹帘斜，帘开飞柳花。美人高堂上，见此惜年华。年华容易随春草，一双蛾眉镜中老。
太白初升北斗落，行人早起车鸣铎。岂愿身离父母邦，山川路远非不恶。贫贱未知生处乐。
竹外瑶华千顷，更与素梅掩映。双雀噪寒枝，蹴落飞花无影。相并，相并，明月惊栖不定。
更漏歇，一夜珠帘风自揭。寒鸦影碎梧桐月。玉关征戍音尘绝。当年别，江南莺语花时节。
此际能无唤奈何，隔船斜见惨双蛾。伦回怨脸词难诉，欲掩啼痕泪转多。拥髻更谁怜好影，
商颜之老，言采其荣。与子相闻，不以过情。矢心亦云，各勉于征。庶几令终，无忝厥生。
惟儒何有，席上之珍。治人有道，各亲其亲。卷而藏之，何求于人。江上之鸥，与尔为邻。
今宵风月，与子平分。我有旨酒，欢然交欣。孰云郢歌，遏此行云。古人之妙，今则不闻。
君子之德，草上之风。执其两端，于民用中。必得其名，高朗令终。子其勉旃，用省厥躬。
惟山有狐，惟水有龙。实能侮骨，其割为朋。虽朋其割，终不我离。微母之灵，儿曷能为。
君马黄，臣马骊，骖以骥马来何迟。骊马善折轴，骥马不失驰。天闲卫龙驭，终不到瑶池。
鹰饥则附我，父顺子逆，子右父左。彼则万只，谁曰千只。彼烹牛美妻，尚望樵山而秉犁。
夜静猛风将雨。落尽紫榆千树。行客忆江南，渺渺碧天穷处。无绪。无绪。独与寒灯宾主。
残月碧梧金井。屈戍绣霜初冷。徙倚不成眠，红泪一双珠迸。孤影。孤影。长自伴人宵永。
举网得鱼，摘我园蔬。享鱼煮蔬，载陈我书。酒中有旨，书中有腴。聊尔东窗，不乐何如。
一夜风狂雨妒。孤枕寒灯难度。杜宇太无情，苦唤东君归去。春暮。春暮。飞絮落花无数。
庚桑耳役，画去挈远。息意三年，风尊翠巘。俎豆不乐，形生自晏。贤知明扬，世心何浅。
求仁得仁，去国如屣。叩马一谏，君臣大义。乾坤清气，萃子一身。独立万古，邈焉无伦。
春雉巢草中，子母不相离。时时引子嬉，翅短还堕池。回弓落箭不射之，深山大泽从汝飞。
射羊得羊食，射虎被虎伤。始知学射虎，不如学射羊。村前村后腰我弩，但愿逢羊莫逢虎。
延月斯沼，受泉于岩。尔涤尔器，尔洗尔心。爰渡桥矣，爰陟望云。君子孝思，维孝斯存。
酒兮靡旨，诚兮靡已。馨德是砥，慎终如始。酒兮靡清，诚兮靡宁。馨德是绳，奏假明明。
腾鸾起凤吹参差。幽簧动翮纤指移。珠垂玉振为君施。为君施，间歌作。拊秦筝，奏别鹤。
江天漠漠白鸥飞，绿野漫漫堤树微，怀人独立晚忘归。晚忘归，发孤啸。望西淋，馀返照。
茫茫道路，何时可息。载驰载驱，不遑自逸。鸟倦知还，言返我室。左右图书，长吟抱膝。
伍世其昌，逮我王父。克俭克勤，诗书烈祖。表正乡闾，回澜砥柱。责报于天，如携如取。
停云薄空，有风无雨。欲叩帝阍，祝融伊阻。三春云迈，良辰空抚。孰捣龙宫，操豚是伫。
中流惊散紫鸳鸯，花比朱颜叶比裳。为君艳歌君莫忘。君莫忘，山复河。江南弄，采莲歌。
今日非昨日，今年异去年。请君但沽酒，莫惜杖头钱。不信吾生终饿死，得失置之休问天。
大雅既波，文心为靡。我有前徽，德言是以。将似将续，惟予与尔。将砥将慎，应于千里。
春非我春，我思春晨。遵彼水滨，春则有邻。我心伤悲，春水其沦。彼姝者子，水中人兮。
冬非我冬，我思冬峰。霜日相从，有寒者松。何彼秾兮，为冬容兮。彼姝者子，逝肯逢兮。
采采南陌，言采其桑。彼姝者子，蚕作是将。静言容好，扬辉道旁。我之怀矣，愿回末光。
采采南陌，言采其叶。彼姝者子，中心云洁。千金不顾，五马宁歇。我之怀矣，明明如月。
只合唤他如梦。前后空拈新咏。风便欲悬帆，忽忽离襟生冻。休送。休送。今夜月寒珍重。
春风初阑花半落。美人挟瑟坐重幄。促柱催弦劝君酌。劝君酌，为君歌。君不饮，柰愁何。
春雨，春雨。花上泪痕几许。东风吹到纱窗。日日愁来断肠。肠断，肠断。又续新愁一半。
春命短，寒食雨来芳草满。梨花梦去东风懒。惜春人倚雕栏畔。腰肢剪。流莺又把闲愁管。
翡翠衾寒拖逗。恼煞鸡声偏骤。带得御香归，犹喜晓妆才就。生受。生受。正是画眉时候。
清簟琅玕初展。残角数声风断。不寐检新诗，雨打芭蕉零乱。人倦。人倦。一夕荷花缸满。
新月。新月。漏深画帘轻揭。鸳鸯绣罢钗偏。伴冷兰缸碧烟。烟碧。烟碧。楼上谁家玉笛。
梦断金炉不暖，春到樱桃小苑。惊起双燕飞，斜倚栏干昼短。人远，人远，心被东风吹软。
若有人兮非世情，愿欲矫举吹云笙，天不可阶仙难名。渔父濯之沧浪水，美人赠以琼瑶英。
蝴蝶。蝴蝶。片片如花似叶。休教乱舞春风，搅起苔间坠红。红坠。红坠。半化胭脂香泪。
杨柳。杨柳。日日长条在手。流莺何苦多情，啼到枝边月明。明月。明月。冷浸满头冰雪。
凉风起兮日照渠。青荷书偃叶夜舒。惟日不足乐有馀。清丝流管歌玉凫。千年万岁嘉难逾。
弓矢之作，爰自曩时。乡射载礼，招命在诗。妙称颜高，巧发晋师。不争之美，亦以辨仪。
木叶纷纷归路，残月晓风何处。消息半浮沉，今夜相思几许。秋雨，秋雨，一半西风吹去。
东风吹草绿满衣，山南山北春已归。落花如雪杨花飞。杨花入水不知处，无心已化浮萍去。
贪看枝头红动。飞到愁边如共。回首断桥烟，是处画阑朱栋。如梦。如梦，借陈好风吹送。
帘外晚风侵袂。正是寒消天气。试看海红枝，斜倚玉阑低睡。春腻。春腻。花下暗虫声细。
花径。花径。添个愁人孤影。夜深月冷风寒。何处高楼笛残。残笛。残笛。吹破早梅悄息。
春去。春去。无计可留春住。飞来飞去晴霞。千树万树落花。花落。花落。天涯数声残角。
春色渐归芳树。愁思暗和疏雨。莫去倚阑干，帘外轻寒如许。无语。无语。谁识此时情绪。
春雨。春雨。滴到无声更苦。红楼酒醒天涯。相送舟前落花。花落。花落。还较去年轻薄。
春水。春水。流尽一年花泪。绿阴明日池塘。可待重来断肠。肠断。肠断。重来茜窗人澹。
杨柳白门春树，燕子满城风絮。看尽六朝花，人在画楼深处。烟雨，烟雨。萧瑟江关如许。
又是伤春时节。一片芳心如雪。深院怯黄昏，多少闲情谁说。清绝。清绝。香入溶溶夜月。
风漾绿波鳞起。目送双双红鲤。南雁去无凭，惆怅美人秋水。千里。千里。梦袅白云乡里。
怪底朝来墙燕喜。盈川相遇盈盈水。一瓯茶罢便分携，情未已。行还止。终胜天涯书一纸。
昨日送春归了，枝上残红渐少。帘外绿阴多，满地落花谁扫。休扫，休扫，一任东风吹老。
湘帘不隔玲珑月。月圆都照梨花白。晓寒欲去暮寒催。才相别，便追得。觉来好梦仍须见。
飞雪。飞雪。柳絮漫天时节。青青芳草池塘。斜日闲阶昼长。长昼。长昼。深院下帘人瘦。
啼鸠一声何处。芳草绿迷归路。风暖日初长，午倦倚栏无绪。春去。春去。门掩落花红雨。
寒重清尊懒举。醉后敞裘能御。怕倚最高楼，帘外霜浓如许。何处。何处。鹦鹉檐前细语。
池草。池草。绿到春来应好。萋萋原自多情，点点难消露凝。凝露。凝露。残照汉家烟树。
波弄一池风皱。香滞小炉烟瘦。月上半阑干，夜静只闻更漏。依旧。依旧。人立黄昏时候。
袅袅垂杨临水。庭下杏花开未。明月蓦移来，透破玉床鸳被。无寐。无寐。又被鸟声惊起。
蟋蟀。蟋蟀。千种离愁谁识。催残寒漏三更。阶下梧桐月明。明月。明月。疏影横窗清绝。
试问春归何处。几度欲留不住。楼上子规啼，似向东风说与。归去。归去。满院落红如雨。
云散。云散。斜阳又来深院。轻风频弄花枝。蛱蝶团如绾丝。丝绾。丝绾。刚被卷帘人见。
秋蛩。秋蛩。一宵苦吟谁共。月明万里长空。只有怀人梦同。同梦。同梦。凉透罗衾独拥。
画阁雕栏春暗渡。行来罗袜苍苔护。日长人倦不胜情，香满炷。风吹幕。啼莺却在花深处。
春水。春水。不寄盈盈閒泪。年年流尽年光。今日闻歌断肠。肠断。肠断。道是病深愁惯。
姑射貌。旧日酒边曾索笑。春风吹醒人年少。花开花落情多少。明蟾照。人间只有西湖好。
夜久蜡堆红泪，渐觉新寒侵被。冷雨更凄风，又是去年滋味。无寐，无寐，画角南楼吹未。
见也匆匆如梦。别也匆匆如梦。来是梦中来，去是梦魂相送。如梦。如梦。肠断魂销心痛。
春欲归时春不语。零乱春愁何处诉。愿春莫听子规啼，春且住。春休去。肠断天涯芳草路。
人瘦。人瘦。不道消愁有酒。耽愁尽日昏昏。为怯西风闭门。门闭。门闭。难遣此时情泪。
杨柳，杨柳，正是风流时候。三家两户楼低，十枝八枝鸟啼。啼鸟，啼鸟，啼到春深未了。
飞絮飞花乱扑身。春云如水水如云。天教同世不同群。思往事，怨离分。一半红楼是夕曛。
一阁凌空波绕，独坐不闻啼鸟。漠漠是平原，那有江南芳草。人杳。人杳。心共蜀云飞了。
秋江何处夜听箫。倾耳听，隔兰桡。芦花白泛水迢迢。明月满空桥。篷影底，共度可怜宵。
只有闲愁销未尽。春来屡寄天涯信。垂杨绿遍不归来，空有恨。谁相问。花开又是清明近。
秋柳。秋柳。头白昏鸦栖久。寻常斗罢宫腰。可奈西风覆巢。巢覆。巢覆。愁到先生五斗。
道遥积庆，德远昌基。永言祖武，致享从思。九章停列，八舞回墀。灵其降止，百福来绥。
至顺垂典，正内弘风。母仪万国，训范六宫。求贤启化，进善宣功。家邦载序，道业斯融。
龟，汝灵于人，不灵于身。致网于津，吾灵于身。不灵于人，致走于尘。龟，吾与汝邻。
花半拆，雨初晴。未卷珠帘，梦残惆怅闻晓莺。宿妆眉浅粉山横。约鬟鸾镜里，绣罗轻。
雨晴云散，满江明月。风微浪息，扁舟一叶。半夜心，三更梦，万里别。闷倚篷窗睡些。
胡为乎株林，从夏南。匪适株林，从夏南。驾我乘马，说于株野。乘我乘驹，朝食于株。
兰之江兮有洲，环堵兮兰幽。胡独微兮台阁，留不归兮焉求。咏歌兮卒岁，名与兮江流。
怅空馆兮烟霞，日将晚兮岁华。感慈乌兮返哺，独迟迟兮孰知其故，归来归来兮岁将暮。
绿阶花影翻。红栏燕语喧。明镜嫌眉瘦，空床厌梦烦。倚黄昏、东风无赖，又来吹断魂。
笼月影，拂花痕。小凤氤氲。双袖梅花罩淡云。琼楼隐隐欲黄昏。殷勤锦瑟也，与微温。
夜来西风里，九天雕鹗飞。困煞中原一布衣。悲，故人知未知？登楼意，恨无天上梯！
休洗红，洗红红在水。旧红因水来，今复水中弃。长安少年多负恩，漂毋犹自哀王孙。
岁将暮矣，子将焉往。燕山雪花大如掌，娟娟美人淮水上。淮水日夜流，相思人白头。
岁云暮矣，子将焉行。江南木落天雨霜，娟娟美人淮水傍。淮水不回头，行人上小舟。
雪冷松边路，月寒湖上村。缥缈梨花入梦云。巡。小檐芳树春。江梅信。翠禽啼向人。
水冷溪鱼贵，酒香霜蟹肥。环绿亭深掩翠微。梅。落花浮玉杯。山翁醉。笑随明月归。
时之来兮其势可乘，时之去兮其势遂生。前日之事兮今日不行，今日之事兮后来必更。
古涧退潦，寒林著秋。山空云自在，水净月相投。向道底心非世用，更嫌何处不风流。
默时说，说时默。白云无定心，青山有奇骨。半夜月移兮老兔推，百川潮落兮长鲸没。
秋山骨瘦，秋水神清。岩松寒更翠，涧月夜还明。灵然曲木坐不语，四海九州俱太平。
久独伫。城隅路。这回待我在何处。说来又不来，秋风吹檐树。吹檐树。不辨伤心语。
无语，断雁伤心去。极目高天，旧侣知何处。一番秋，一番愁，谁复一天风雨上高楼。
山空兮，狗不吠、鸡不啼。马胡来兮，踯躅而悲嘶。吁嗟天马警余兮，以徙余敢宁止。
淮济旱，旱之极。秋无禾，夏无麦。身何衣，口何食。呜呼淮济之民，乌乎而不为贼。
妾薄命，何足嗟。妾愿如墙下草，不愿学风中花。风花漂泊无定所，墙下草生长在家。
画阑明月空倚遍。梦醒秋燕。涩筝弦，羞箧扇。玉人难见。四围花影带愁来。暮潮回。
名利竭，是非绝。红尘不向门前惹，绿树偏宜屋角遮，青山正补墙头缺，竹篱茅舍。
不著佛求，不著法求，不著僧求。春花烂熳，春事绸缪。若将春意会，特地惹春愁。
悠悠尘里人，常道尘中乐。我见尘中人，心生多悯顾。何哉悯此流，念彼尘中苦。
平生何所忧，此世随缘过。日月如逝波，光阴石中火。任他天地移，我畅岩中坐。
轻传祗远役，依依下姑亭。秋声满杨柳，暮色绕郊坰。烟水摇归思，山当楚驿青。
潮来逐潮上，潮落在空滩。有来终有去，情易复情难。肠断肠中子，明月秋江寒。
一物坐也坐，卧也坐，行也坐。一物坐也卧，立也卧，行也卧，走也卧，卧也卧。
高峰隔半天，长崖断千里。鸡鸣清涧中，猿啸白云里。瑶波逐空开，霞石触峰起。
水宿烟雨寒，洞庭霜落微。月明移舟去，夜静魂梦归。暗觉海风度，萧萧闻雁飞。
君家少室西，为复少室东。别来几日今春风，新买双溪定何似。馀生欲寄白云中。
皓月流春城，华露积芳草。坐念绮窗空，翻伤清景好。清景终若斯，伤多人自老。
置酒临高隅，佳人自城阙。已玩满川花，还看满川月。花月方浩然，赏心何由歇。
朝出自不还，暮归花尽发。岂无终日会，惜此花间月。空馆忽相思，微钟坐来歇。
东窗晚无热，北户凉有风。尽日坐复卧，不离一室中。中心本无系，亦与出门同。
爱君抱晚节，怜君含直文。欲得朝朝见，阶前故种君。知君死则已，不死会凌云。
一束苍苍色，知从涧底来。斸掘经几日，枝叶满尘埃。不买非他意，城中无地栽。
金之精兮众宝所参，镜之明兮群象所含。清至瑩兮氛埃不杂，明至察兮丑类相惭。
黄沙一万里，白首无人怜。报国剑已折，归乡身幸全。单于古台下，边色寒苍然。
秋山日摇落，秋水急波澜。独见鱼龙气，长令烟雨寒。谁穷造化力，空向两崖看。
相如琴台古，人去台亦空。台上寒萧条，至今多悲风。荒台汉时月，色与旧时同。
传是秦时楼，巍巍至今在。楼南两江水，千古长不改。曾闻昔时人，岁月不相待。
惜彼落日暮，爱此寒泉清。西辉逐流水，荡漾游子情。空歌望云月，曲尽长松声。
长安东门别，立马生白发。霁后轩盖繁，南山瑞烟发。尝忧车马繁，土薄闻水声。
无奈阿鼎何，娇啼索梨栗。柴门正风雨，千向千回出。欲识老病心，赖渠将过日。
寻源路不迷，绝顶与云齐。坐引群峰小，平看万木低。双林春色上，正有子规啼。
我有惆怅词，待君醉时说。长来逢九日，难与菊花别。摘却正开花，暂言花未发。
春雨昨开花，秋霜忽沾草。荣枯催日夕，去住皆须老。君望汉家原，高坟渐成道。
惆怅流水时，萧条背城路。离人出古亭，嘶马入寒树。江海正风波，相逢在何处。
寺废竹色死，宦家宁尔留。霜根渐随斧，风玉尚敲秋。江南苦吟客，何处送悠悠。
远客归故里，临路结裴回。山长水复阔，无因重此来。聊将歌一曲，送子手中杯。
辟彊旧林间，怪石纷相向。绝涧方险寻，乱岩亦危造。泻从千仞石，寄逐九江船。
朔风动地来，吹起沙上声。闺中有边思，玉箸此时横。莫怕儿女恨，主人烹不鸣。
一意两片云，暂合还却分。南云乘庆归，北云与谁群。寄声千里风，相唤闻不闻。
春物与愁客，遇时各有违。故花辞新枝，新泪落故衣。日莫两寂寞，飘然亦同归。
前日远别离，今日生白发。欲知万里情，晓卧半床月。常恐百虫秋，使我芳草歇。
日出穷巷喜，温然胜重衣。重衣岂不煖，所煖人不齐。兀兀复行行，不离阶与墀。
茅堂阶岂高，数寸是苔藓。只恐秋雨中，窗户亦不溅。眼前无此物，我情何由遣。
宿云散洲渚，晓日明村坞。高树临清池，风惊夜来雨。予心适无事，偶此成宾主。
拂水竞何忙，傍檐如有意。翻风去每远，带雨归偏驶。令君裁杏梁，更欲年年去。
新辞剪秋水，洗我胸中尘。无由惬良会，极目空怀人。醉来拔剑歌，字字皆阳春。
君寄长安久，耻不还故乡。我别长安去，切在慰高堂。不意与离恨，泉下亦难忘。
夜长忆白日，枕上吟千诗。何当苦寒气，忽被东风吹。冰开鱼龙别，天波殊路岐。
愁云破斜照，别酌劝行子。蓬惊马首风，雁拂天边水。寸晷如三岁，离心在万里。
老夫哭爱子，日暮千行血。声逐断猿悲，迹随飞鸟灭。老夫已七十，不作多时别。
茫茫长城外，日没更烟尘。胡骑虽凭陵，汉兵不顾身。古树满空塞，黄云愁杀人。
阶下草犹短，墙头梨花白。织女高楼上，停梭顾行客。问君在何所，青鸟舒锦翮。
门外车马喧，门里宫殿清。行即翳若木，坐即吹玉笙。所喧既非我，真道其冥冥。
独凌清景出，下视众山中。云日遥相对，川原无不通。自致高标末，何心待驭风。
寒色凝罗幕，同人清夜期。玉杯留醉处，银烛送归时。独坐隔千里，空吟对雪诗。
板閤数尊后，至今犹酒悲。一宵相见事，半夜独眠时。明朝窗下照，应有鬓如丝。
昨日青春去，晚峰尚含妍。虽留有馀态，脉脉防忧煎。幽人惜时节，对此感流年。
今日见花落，明日见花开。花开能向日，花落委苍苔。自不同凡卉，看时几日回。
根移地因偏，花老色未改。意苏瘴雾馀，气压初寒外。婆娑靖节窗，髣髴灵均佩。
明月几回满，待君君未归。中庭步芳草，蝴蝶上人衣。谁念同袍者，閒居与愿违。
此书不可废，此酒不可无。醒时自漉酒，醉后还枕书。人生天地间，穷达竟何如。
青云半知己，遐遁非寡合。持身自有道，许与不可杂。君看谁卜邻，慎独有悬榻。
匏瓜圣所喻，系著亦何有。时行与时止，岂复论奇偶。聊以名兹亭，拍塞贮春酒。
以君迈往气，未必能久閒。唯其不自售，所以行之艰。作诗固可工，亦可厉痴顽。
云来雪壑阴，云去雪壑明。未见雪壑面，已闻雪壑名。岂谓众皆浊，常使我独清。
旱日赤如火，黄龙呼不应。摇石动云气，听松作雨声。怅望但空归，何以慰深情。
送子清江皋，江烟黯行路。鸟啼山隐春，潮长人争渡。世上无别离，何由发垂素。
桐寒叶落风，菊净花开雨。掩映半畦秋，好竹三四五。对此憔悴人，忽笑不复语。
君好锦绣段，妾好明月珠。锦绣可为服，服美令人愚。不如珠夜光，可以照读书。
月入暑未解，夜久凉始归。山月升渐高，照见幽人衣。幽人行未已，月亦转墙西。
秋堤柳疏疏，秋塘荷叶枯。水浅微露石，水清还见鱼。饮啄各自适，乐哉此舂锄。
我来山中宿。夜深云满衣。月皎风清星斗稀。惊鸟无所依。乖秋意。卧将箫管吹。
夕阳在青山，山高夕阳早。美人未归来，山外浮云好。稚子候门前，酒熟黄花老。
幽栖出尘表，空翠连松竹。袖得碧苔篇，闲来石上读。日暝欲忘归，山空人转独。
雨过暮云收，江空凉月出。轻蓑独钓翁，一曲秋风笛。宿鹭忽惊飞，点破烟波碧。
湿云如梦雨如尘。客舍青青柳色新。一片花飞减却春。劝行人。莫向天涯金绕身。
郎心如妾妾如郎。一度相思一断肠。尘满金炉不炷香。向斜阳。离恨空随江水长。
南山隔秋水，秀色空在眼。褰裳不可涉，临流思无限。孤舟肯相济，宁辞去人远。
湖上水云绿，荷花十里香。咿哑木兰棹，惊起睡鸳鸯。雌雄两分去，不觉断人肠。
花无长在树，人无长在世。有花须当赏，有酒须当醉。秋霜上鬓来，春风吹不去。
居斋未为陋，煖翠名吾轩。岚气沾细簟，花光照清尊。庐山真面目，相对每忘言。
微醉苦易醒，多愁不成寐。雨露故园思，关山游子泪。明发复何如，言归尚濡滞。
祈招之愔愔。式昭德音。思我王度。式如玉。式如金。形民之力。而无醉饱之心。
桂舟既容与，绿浦复回纡。轻丝动弱芰，微楫起单凫。扣舷忘日暮，卒岁以为娱。
客子叹途穷，此别异西东。关山嗟坠叶，歧路悯征蓬。别鹤声声远，愁云处处同。
金兔犹悬魄，铜龙欲启扉。三条息行火，百雉照初晖。御沟槐影出，仙掌露光晞。
季月双桐井，新枝杂旧株。晚叶藏栖凤，朝花拂曙乌。还看西子照，银床系辘轳。
圆花一蒂卷，交叶半心开。影前光照耀，香里蝶徘徊。欣随玉露点，不逐秋风催。
横筝在故帷，忽忆上弦时。旧柱未移处，银带手经持。悔道啼将别，教成今日悲。
大妇爱恒偏，中妇意常坚。小妇独娇笑，新来华烛前。新来诚可惑，为许得新怜。
禁闼九重中，宴赏三春日。云收山树隐，叶长宫槐密。水绿已浮苔，花舒正含实。
东风送花归，曳杖云可倚。泉石符宿缘，相见作欢喜。西瞻少迟留，天末霞成绮。
南风之薰兮琴无弦，北风其凉兮诗无传。云之汉兮水之渊，佳哉斯人兮水云之仙。
几曲上层城，盘盘次文石。爱之有佳趣，不倦纡晚策。禽虫应见疑，日遇此狂客。
知动以为幻，既知即非静。名庵以静者，无乃自起争。为语庵中人，勿以静为病。
桃源果何处，溪流出残红。忽然见桃花，灼灼摇春风。蒸成日边霞，高吟思无穷。
何年采真游，遗此栖遁迹。流泉金石奏，伏鼠霜雪色。浮世几兴亡，残棋耿苔石。
雨飘零，风凄清。坐念今夕月，知从何处明。未须无月更作恶，但愿有酒常同倾。
济涉还渠渔父子。生涯只在烟波里。练静忽然风又起。赢得底。吹来别浦看桃李。
秋江□澹荡，波急枝难定。参差碧叶繁，皎洁寒花静。幽人吟不归，独立汀洲瞑。
相别梦悠悠，相逢欢草草。送君跃马临长道。十年憔悴向尘埃，一段精神摧不老。
秋山万尺青，影落杯酒中。登临岂不佳，寒色见远空。未忘天下忧，胡尘起西风。
聊为溪上游，一步一回顾。悠悠出山水，浩浩无停注。惟有旧溪声，万古流不去。
吾庐犹未完，作意创此堂。悠然见南山，高风邈相望。宾至聊共娱，无宾自徜徉。
芰荷香外一声蝉。风撼琅玕惊昼眠。刻烛题诗花满笺。小神仙。对倚阑干月正圆。
逢春酒一杯，百卉向阳开。梨花看似梅，光扬迎日彩。嫩柳引清风，黄鸟声吹台。
磴道何盘盘，百步人一憩。弭节高山颠，关存不置吏。昔缘暴客须，今为有道废。
小楼柳色未春深。湘月牵情入苦吟。翠袖风前冷不禁。怕登临。几曲阑干万里心。
嗟予少也贱，到老尚无功。方寸浮名外，流年两鬓中。对镜犹惭愧，图写若为容。
舜韶奏九成，凤凰故来仪。汉彻方秦政，何乃误至斯。尔非鸡与鹜，出处当慎时。
三叠阳关声，两行铅水泪。人方入荒陋，天或我遐弃。雪山雁不到，音书何以寄。
但闻烟外钟，不见烟中寺。幽人行未已，草露湿芒屦。惟应山头月，夜夜照来去。
登山临水送将归。悲莫悲兮生别离。不用登临怨落晖。昔人非。惟有年年秋雁飞。
天地生万物，其间人最灵。既为人之灵，须有人之情。若无人之情，徒有人之形。
千万年之人，千万年之事。千万年之情，千万年之理。惟学之所能，坐而烂观尔。
势不可使尽，福不可享尽。事不可做尽，话不可说尽。人生如此耳，文字已其闰。
烂熳胸中辞，纵横笔下字。山阴觞咏行，少长亦毕至。前贤岂好饮，庶以除万事。
峭石七星杉，凌云势森耸。月照林影寒，风起龙势动。高低松桧枝，环如众星拱。
轻烟绿满溪，夭桃红夹岸。春风吹百花，香逐春风散。花落与花开，年光不知换。
乱石泻溪流，跳波溅如雪。往来川上人，朝暮愁滩阔。更待浮云散，孤舟弄明月。
行歌翠微里，共下山前路。千峰返照外，一鸟投岩去。渡口晚无人，系舸芳洲树。
高滩复下滩，风急刺舟难。不及楼中客，徘徊川上山。夕阳洲渚远，唯见白鸥翻。
自昔称吴蜀，芳鲜尚未真。于今盛闽粤，冠绝始无伦。地占群山秀，时先百卉春。
满公种松何太痴，急景尚作千年期。安得雷风一夜拔千尺，与汝同看龙蛇舞月时。
县古杉枫老，人居水竹间。字民无狱讼，携客有江山。路远旅愁积，病多诗思悭。
幽溪晓无雨，野竹叶自湿。涓涓北流泉，风吹落花入。不见苦吟人，芳思将谁拾。
垂垂白发侵，落落青松爱。协趣在山林，移根出蓬艾。逝矣我何悲，苍然渠可耐。
抱关故悠悠，挂壁仍骎骎。况此十日病，酒止诗废吟。别来定安否，千万关我心。
悲风吹篮舆，渺渺如孤舟。我亦作坐睡，兀兀随轻鸥。鸥翻梦亦觉，未绝叩舷讴。
寂寂东篱姿，凄彼霜露湿。不肯出春风，俗眼岂相入。世无陶靖节，此趣谁收拾。
佳人一往兮不来，国为墟兮莫知。侬自守兮谁依，俟河清兮几时。怅姑苏之崔嵬。
人生无百年，胡为在远道。游子悲故乡，王孙怨芳草。有田归去来，无田归亦好。
君非休沐时，兹会岂能得。我无官局萦，幸尔预欢适。莫辞冲雨归，归时乌帽侧。
潇湘归去人，正值江南春。始愿逢拾羽，今乃见采蘋。寄语柳使君，莫恨日已曛。
寒松偃涧滨，弱蔓垂缨绿。波萦翠带长，水溅低花馥。终日采蘋人，攀条映岩曲。
雪霁草木动，春融烟景和。嘉晨掩关坐，如此节物何。同游得二子，晤对不在多。
平生性拙触事真，醉里笑谈多忤人。安得眼前只有清风与明月，美酒百船酬一春。
何人凿山腹，高堂跨崔嵬。悠悠百年事，滚滚随尘埃。弃置君莫问，且复共此杯。
春雨生草木，雨去作流水。流水不顾返，草木生未已。愿随流水去，一日行万里。
双涧底，五峰前。块石上，磨松烟。多无一两字，少有三百篇，明明此意落谁边。
剡山千万峰，维此善其独。山中有幽人，遁世心自足。永言养灵苗，勿混凡草木。
青春欲尽时，鸟啼花乱飞。共起思乡恨，君归吾未归。临分重执手，老泪湿荷衣。
百城游遍，遍诣文殊。不见其身，唯摩其顶。老眼就看青嶂骨，败鞋行到白云根。
貌古骨癯，云閒月孤。相随似有，认著还无。三千界内谁相外，双六盘中不到输。
老农陇上耕，终日手不住。白骨谁家冢，群鸦噪高树。一条浅溪水，滔滔自流去。
春色依依，花木芳菲。满眼满耳，绝毫绝釐。惟有子规知此意，一声声道不如归。
西风一阵恶，北林平地摧。晓猿夜鹤，惊怨空徘徊。哀哉哀哉，戒光犹自照高台。
空病有为药，有病空为药。空有两俱非，药病何处著。无处著，万里秋风飞一鹗。
三界无法，何处求心。山容雨过，松韵风吟。横眠倒卧无馀事，一任莓苔满地侵。
万法本空，与谁为侣。道得十成，难为共语。饶伊一口吸西江，也是芭蕉深夜雨。
黄金为骨松为姿，道高曾鄙天人师。有言遗我千古奇，无人知，石虎吞却木羊儿。
说得一丈，不如行得一尺。行得一尺，不如离却一寸。山高分水深，青天分白日。
秋风吹行衣，旧山逍遥归。斋盂涤空潭，古磬敲残晖。须知高静怀，杳与尘俗违。
顾恶如探汤，触物类虚舟。他人莫己知，此道本吾求。独坐时相怀，斜阳照危楼。
海日照吟轩，江风动庭树。此景乐闲情，何人识高趣。登楼独南望，杳杳空烟雾。
解语非干舌，能言不是声。非声非舌用，方乃号圆成。妙造如如旨，还家罢问程。
病起启秋匣，素琴生尘埃。朱弦愁零落，古意空徘徊。子期不我至，独上高高台。
撷我百结衣，为君采东篱。半日不盈掬，明朝还满枝。悠然何处是，千古正如斯。
孤峰望不极，却视天形低。天高岂可踰，直以云濛之。何时一扫去，高下皎不疑。
拖网潭上归，孤烟出峰背。稍没寒雾中，微明秋雨外。起我江湖心，鲈鱼方可脍。
众鸟依嘉树，想像先生居。日哦高简篇，浊酒自为娱。世事不挂口，方且爱吾庐。
陟径凡几盘，坐堂聊一息。龙去空旧岩，崖崩有遗石。不见林下僧，鸟啼山寂寂。
兹亭何岧峣，下瞰伊与洛。惟昔定鼎地，绝云飞观阁。姬公安在哉，气象空回薄。
兔毫紫瓯新，蟹眼青泉煮。雪冻作成花，云閒未垂缕。愿尔池中波，去作人间雨。
林风引石溜，席上清且寒。主人白羽扇，觞客水精盘。弦歌泛宫羽，酒面生波澜。
长啸振林木，半空鸾鹤声。清风蘋末来，孤月海上生。坐久物色改，如有神仙迎。
端居亦无赖，幽赏每多违。扁舟试独泛，鸥鸟肯相依。日暮无所诣，兴尽复还归。
佳鱼乐潜深，智鸟不远飞。达人避形役，逝与风波辞。逍遥彭泽下，聊然三径资。
贵生未必全，徇名良自贼。区中共兹患，形影相与惑。神释乃超然，道真于此得。
春泥稍已熟，鹳鸣天气新。野竹自有径，空林不值人。悔将车马来，鸥鸟未可亲。
春塘见游鱼，芳草宜白鹭。溪流定几曲，花发应深处。重来畏已迷，坚坐不能去。
高风动长松，萧瑟清我心。亦有琴上弦，尽得天外音。试复向城市，馀响终难寻。
日晚孤云飞，故山在何处。八月凉秋时，正望江头去。定无尘埃气，清风与白露。
凡见圣见，春云掣电。真说妄说，空花水月。翻忆长髭见石头，解道红炉一点雪。
一或以为是，一或以为非。是非如环中，毕竟无穷时。汝唱我其从，嗟吾亦何为。
时将景共好，物与心相投。旷览尽万物，分明一浮沤。此台无不并，乐只台上游。
徙竹种前林，栽松满幽岛。主人无所忧，不用植萱草。吐纳奚所事，忘忧自难老。
碧落静无云，秋空月有明。长江瑩如练，清风来不歇。林下道人幽，相看情共悦。
京尘化我衣，吴风变子语。二人还相逢，道在无今古。薰泽何所为，本无缁与素。
僧閒有馀日，怜客寻幽隈。开亭翠冈腹，延伫心徘徊。年年车马多，谁是思山来。
皎皎蟾桂明，耿耿星斗烂。清梦时时惊，零露滴霄汉。伟哉仙人骑，从来知夜半。
层城填华屋，政尔无好风。沉沉古殿闭，一洗万浊空。端知黄面老，真有清净功。
弦断何由续，镜分难再圆。感君绸缪意，赠我双纹鸳。百年会有尽，此意终难捐。
行行重行行，此别深可惜。临分意难传，欲语泪复滴。我欲从君游，恨乏双飞翮。
清霜初入候，落叶半辞柯。岁晏遽如许，时艰将若何。关山空岁月，江汉自风波。
俗驾不可留，归途无乃遽。未饱爱山心，复踏还城路。今彼城中人，朝暮催钟鼓。
我枕曲藉糟，女为彼玉雪。惊心京索旧，流徙此越绝。霏霏醉飞花，堂上烛勿灭。
无奈秋月何，鍊魄金气精。炯炯一轮满，天地冰壶清。照我方寸景，表里同光明。
无人重高节，徒自抱贞心。萌开箨已垂，结叶如成枝。谁能制长笛，当为玉龙吟。
十钟人既醉，九奏凤来仪。谁哀城下酌，不废洛中吟。拥路东方骑，悬腰左顾龟。
醉石眠花影，吟廊步藓纹。春水绿平野，夕阳半山红。一樽溪上别，孤棹雨中行。
青天一张纸，群雁飞来远。秋渚芦潇潇，徘徊下清浅。若烹不能鸣，一一俱不免。
春生南浦上，自子棹歌声。今古邮亭恨，一卮君有行。相望日以远，山色写离情。
寒溪深无鱼，扁舟小如屐。举世相为浮，更用一篙力。画彼山中人，憩此松下石。
独坐观柳色，一一如我须。一日一日深，一年一年枯。人言青胜我，安得白于吾。
扁舟轻趁晚来风，摇碎残阳万点红。隔岸蝉声树影重。渐朦胧，踏月归时闻暮钟。
新酒熟，小梅红。孤灯闲待月，残雪冷催风。经年云水归沧海，何处笙箫飞碧空。
天漠漠，草萋萋。风中肠断杜鹃啼。楼外垂杨千万缕，留春住。更怕春归人也去。
夭桃毕竟为谁春，细雨深山客断魂。他日重来待故人。断知闻。况是东风扫梦痕。
远寻山中樵，不识山中路。隔林伐木声，遥忆林深处。不晤竟空归，日堕西陵树。
松杉满院风，瓜豆一篱绿。不闻车马过，时得高人宿。日暮还独归，怅望城东曲。
绿岸芙蓉花，花秾叶逾翠。影落空潭秋，新妆镜中媚。朝来白露浓，胭脂堕红泪。
落落渔樵家，苍苍起烟雾。岸滑移钓舟，沙平失归路。似有凌波人，盈盈月中去。
大江白露下，秋气横沧浪。夜色不映水，微风忽吹裳。孤舟待明月，时闻兰杜香。
泥滑滑，雨霏霏。雨深没行路，泥溅游子衣。浣衣无人勿复道，天寒路黑将安归。
翠华竟南渡，遗民不复都。长城乃自坏，黄龙孰能屠。空令二宫泣，五国怨啼乌。
携琴偶独来，寻幽入芳树。林深鸟声寂，坐久澹忘虑。振衣下崇冈，斜阳在归路。
寒月白千峰，林深路绝踪。遥知僧定起，疏响在高松。亦欲剡溪去，其如山海重。
云渺渺，水依依。人家春树暗，僧舍夕阳微。扁舟一叶来何处，定有诗人放鹤归。
别时酒忽醒，客去唯空舍。风雪雁声来，寒生石城夜。遥忆渡江船，正泊枫林下。
灯照竹林雪，寝斋寒更空。窗间成独坐，遥想故人同。不有孤吟兴，宁度此宵中。
天涯随梦草青青。柳色遥遮长短亭。枝上黄鹂怨落英。远山横。不尽飞云自在行。
云生幽谷中，任情自来去。高举会飘风，旋阴结芳树。寄语谷中人，白云有深趣。
风雷敛太虚，偃卧山中石。雷风动地起，转泽沟中瘠。捲舒亦何心，暗与通消息。
翩翩安成子，问我八条目。吾方欲无言，言中不如默。默识不识前，万里一处足。
方丘上，方丘上，午夜御香浮。列宿光依龙衮静，明蟾影逐翠华流。爽气似高秋。
王孙踪迹惯天涯。草绿春归不忆家。晚风和月到窗纱。惜年华。飞絮游丝共落花。
为伴林间鹤，松老枝叶繁。石烂不复觉，丹成竟忘言。幽响亦何处，云萝自啼猿。
古人重结交，偃蹇百年间。对面不为欢，远人力追攀。咄咄何为尔，知心良独难。
君好桃李姿，妾好松柏老。桃李摇春风，飘零委芳草。不如松柏枝，青青长自好。
握手白下门，棹歌莫催发。且沽玉壶酒，共醉金陵月。明日望匡庐，孤舟坐超忽。
莫栽莲在沼，莫种柳临岐。莲实中多苦，莲根中多丝。杨柳垂长条，犹解赠别离。
山简游习池，长携葛强儿。民牧多政理，倒载亦何为。怪底彊仕年，不为家翁知。
两两涧底松，郁郁岁寒操。青青百尺丝，上有女蔓草。女蔓不终好，一夜风霜老。
掩颦来玉塞，顾影恋金门。翠烛劳光彩，银屏役梦魂。罗衣香未歇，犹是汉宫恩。
邯郸倡家女，巧笑倩红妆。如无好颜色，何以结不忘。借谓鲜所私，何以得为倡。
不见雪蓬久，今见雪蓬屋。图书留四壁，白驹贲空谷。高风人去远，遗响振林木。
老去空山里，同心觉渐稀。江河方滔滔，世故日以非。脉脉不能语，泪落沾我衣。
卫风兴歌德，大易亦言介。德者寿之基，介内斯介外。此志谅弗渝，吾心久云泰。
春意入遥山，渐觉烧痕绿。驱犊向东皋，一犁雨初足。田园乐事多，吾将返吾毂。
彭泽赋归来，托身篱菊中。夷齐迹虽异，商周时则同。世无汉昭烈，千载空卧龙。
月出青山外，浮云为扫开。缺圆缘底事，弦望孰相催。有言俱不省，流影照高台。
轩中何所有，四壁微风发。其大不盈亩，纳此一轮月。婵娟万里情，徘徊照短发。
白玉簇其巅，青莲借其色。唯有虚空心，一片描不得。平生梅道人，丹青如不识。
搴芳徒欲荐，仙佩杳难期。湘水无情极，行舟唱竹枝。君山湖上好，清镜映修眉。
山林有蔓卉，香色亦纤新。绾髻能增艳，和铅可点唇。空斋宁用此，聊藉缀苔茵。
愿保青松姿，为加白石餐。万事付东流，静似观波澜。耿耿长有怀，素心托飞翰。
大妇主中厨，中妇佐烹鱼。小妇停针绣，新火适疾徐。高堂问寒暖，提筐墙下俱。
朝出见歌舞，暮归见黄土。此事未足奇，所奇在何处。朝出见歌舞，暮归见歌舞。
人家小儿女，举头见月笑。山中老洞猿，见月一长叫。物感固自殊，明月同一照。
乌啼不为人，声声催速老。雪飞不为人，点点伤怀抱。总予自心伤，遇物无一好。
有山岂无石，人自厌嵯峨。有水能不流，人自厌风波。所见亦由人，山水本无他。
塞草白，塞日黄。埋沙无老骨，挂树有饥肠。安得长风生此夕，尽吹残魄返其乡。
荆南不堪别，孤棹向何处。人分鸿雁秋，树带潇湘雨。离思亘重襟，登高但凝伫。
晚步出门去，林端见新月。牛羊下岭来，疏钟何处歇。行行且复伫，遥对西山雪。
闻说冥心处，岩栖知几层。磬随夕籁断，香带秋岚凝。寂寂松窗下，孤灯照一僧。
幽居无俗韵，山人有馀清。鸣湍泻晴壑，高秋啭早莺。相携一散躅，亦得畅其情。
夙尚在高洁，雅怀非陆沉。东山讵云远，苍生望亦深。孰谓高卧者，而无匡济心。
结茆空山中，冥心契元寂。时闻虚籁生，复闻虚籁息。倦开齐物篇，高枕青山色。
拔蒲水中央，未拔郎已别。深拔断蒲根，浅拔断蒲叶。叶断犹可将，根断心永绝。
岁晏时气肃，寒风透帏床。镜敛双蛾蹙，被拂孤鸳翔。玉关路千里，不如寒夜长。
楼前冢累累，陇上麦青青。岛雾开远岫，海霞明空庭。夜半松声作，凄其不忍听。
松上有海鹤，松下有泉石。轩中几格明，轩外狐兔迹。延览兴遐情，半窗山月白。
夜久河汉横，春堂别灯黯。风凄鸟初动，露重花犹敛。明发不在兹，重关为谁掩。
青山好栖遁，朱门倦淹薄。空握五芝图，坐恐三花落。傥传招隐曲，愿附南来鹤。
道人淡无营，坐抚松下石。埋盆作小池，便有江湖适。微风一以摇，波光乱寒碧。
清风自何来，离离洒芳树。斋居不知晏，但见秋满户。欲咏已忘言，悠然付千古。
西日在屋角，落影摇窗光。抚时怀美人，还陟墙下冈。风吹白云去，万里遥相望。
嗟余还印组，三岁别方城。每愤诸边动，长怀万里行。闻君将上计，愁望不胜情。
摘芳试新泉，手涤林下器。一榻鬓丝傍，轻烟散遥吹。不用醒吟魂，幽人自无睡。
不见堂上亲，空树堂下草。夏来风雨繁，离披数丛老。日暮欲忘忧，搴芳转伤抱。
何物称最洁，予怜江上月。散之有馀辉，揽之不盈结。能照一切物，不染一切物。
独把一编坐，门前双鸟喧。春风来几日，草木倏以蕃。因兹悟至理，兀兀欲忘言。
寒砧风急捣衣秋。木落声中人倚楼。月午凉阴满地愁。恨悠悠。一夜江南千里舟。
有怀淡荡人，好共忘机者。举觞见宗之，论文称白也。山雨欲催诗，风来倍潇洒。
冲寒过野塘，到寺日将没。斋厨动微烟，高松落残雪。欲共枯禅语，相对无言说。
相晤了忘情，相别还增虑。入暮独登楼，幽怀澹无豫。遥忆烟雨中，孤舟泊何处。
太古不往来，九州一村落。巢由竞买山，何处容猿鹤。君但隐其心，金门有丘壑。
半牖梧桐影，山月何皎洁。寒光流小轩，满地白如雪。美人隔千里，此夕应愁绝。
春山青似螺，春水绿于鸭。一屋围短篱，秾花数枝压。客来幽兴长，同话武陵业。
新霁健草木，林塘肆芬芳。拂石竹阴晚，地幽人亦凉。远天自空静，蝉风吹夕阳。
垂钓本无心，得鱼亦不喜。随意换村醪，归来月满水。独酌听秋声，小艇芦花里。
木落空江寒，潮平人语静。一鸟掠舟过，芦花风起棱。何处晚钟来，二更月色暝。
再过了清明，暮雨片帆归晚。玉尊空伴。旧曲青楼换。十里春愁吹乱。杨花那管。
一江江水阅兴亡。花月春江事渺茫。江上风吹雁两行。泪沾裳。江北江南总断肠。
情脉脉，恨依依。烟归花影直，风到柳条知。红闺春尽无人觉，鹦鹉笼香睡欲痴。
东风庭院暗香恬。半树梨花压画檐。眉黛无端簇一尖。晚愁添。细雨潇潇不捲帘。
向夕生西风，一雨洗残暑。横眠古竹床，家远梦亦阻。蕉影入户凉，秋镫照蛩语。
晓雾湿人衣，策马长松下。山深云更閒，地僻客殊暇。回首望苍苔，钟声出林罅。
窗前新种绿芭蕉。夜雨声声枕上敲。困不处眠转寂寥。耐清宵。有美人兮不可招。
无情绪，无情绪，寂寞掩重门。银蜡心多才有泪，宝香字断更无痕。梨花浸黄昏。
虚舟载孤月，月浸芦花白。天影浴澄波，波回漾空碧。吟魂渺何依，烟霞久成癖。
前路风忽忽，征车寂不发。一出故乡来，回头望城阙。不见乡中人，但见乡中月。
方诸影转欲黄昏。消息沉沉暗断魂。拜月无心心自焚。忆王孙。深院凄凉独掩门。
熏笼夜静篆烟微。残月侵帘梦破时。一阵秋风冷透帏。泪沾衣。卜尽金钱人未归。
星炯炯，思依依。关山幽梦绕，风雨暗魂飞。江南春好浑闲却，何事游人滞不归。
月上妆楼花影偏。花浓月淡映湘帘。爱月怜花人未眠。整花钿。学拜深深花月前。
几点青山翠抹烟。移家相傍水云边。日长无事枕书眠。听流泉。半是闲人半是仙。
朝寒未定夜寒生。冷雨幽窗滴到明。风曳帘钩三两声。暗惊人。侬不知愁也断魂。
北雁亦无情，叫月自南去。欲将一行书，托汝遥空寄。远影没横云，怅望银河曙。
乱山无主隔前溪。水自东流我自西。柳外桥边住马蹄。意凄迷。芳草连天一望低。
绿窗三日雨霏微，深院蛙鸣新笋肥。梦到阴山雪打围，草依依，千里黄云孤雁飞。
不可作，平章事，尤不可，作学士。君不见，新法行，害一世；新经行，害百世。
空山霜气深，落月千里阴。之子未高卧，相思共此心。一夜梧桐老，闻君江上琴。
又到了将归，燕子向人无语。梦尘楼处。看足红楼暮。不是西风催去。前村社鼓。
支枕后，落帆前。客心孤迥满江天。手叠红笺谁与付。曹郎句。为客正逢无雁处。
珠帘不卷月黄昏。楼上春寒深闭门。独倚熏炉酒梦温。黯销魂。似有弦声花外闻。
一丸冷月堕幽怀。风露凄凄立玉阶。天外人归郁百哀。莫重来。稠叠微波剪不开。
愁如海。愁如海。短剑快横磨。莫枉今生浑未了，须知来日已无多。休自怨蹉跎。
为谁容易损年华。春尽高楼日又斜。祇爱飘零不忆家。在天涯。更有闲情咏落花。
一江风雨黯孤舟。处处烽烟处处愁。远树閒云宜晚秋。雁声悠。无限乡思人倚楼。
三亩宅，足桑榆。隔墙为卜故人居。即此林泉堪寄傲。微一笑。卖剑买牛吾欲老。
君言花胜人，人今去花近。寄语落花风，莫吹花落尽。欲作胜花妆，从郎索红粉。
春向晚，春晚思悠哉。风云日已改，花叶自相摧。漠漠空中去，何时天际来。
平安信来刚半纸，几对鸳鸯字。花开望远行，玉减伤春事。东风草堂飞燕子。
山中道士绿荷衣，新抱瑶琴出翠微。已与尘缘断来往，逢人犹鼓《雉朝飞》。
短棹轻舟几度过，月明江上《竹枝歌》。故山归去青依旧，华发添来白已多。
数椽茅屋云中出，一抹青山坐上看。读罢《黄庭》春雨后，刺桐花落鸟声寒。
江上兰桡倚绿波，江头听唱《竹枝》歌。使君多少伤春意，新画青山作髻螺。
二月西湖春似海，南风北风天出云。美人如花坐船上，学唱《竹枝》人不闻。
客棹愁行湘水波，凭郎莫唱《竹枝》歌。好山好水春更好，不见閒人载酒过。
萧萧五株门外柳。屈指重阳又。霜清紫蟹肥。露冷黄花瘦。白衣不来琴当酒。
江桥树，日日斜阳暮。春风吹落花，半随流水去。花落有尽时，流水无尽处。
江桥树，荏苒年华暮。迎得行人来，送得行人去。落叶成秋风，秋风在何处。
吴门二月柳如眉，谁家女儿歌《柳枝》。歌声袅袅娇无力，恰如杨柳好腰肢。
江湖各相忘，鱼虾同一波，乐哉乐哉。莫贪钓上饵，去□鼎中羹，戎哉戎哉。
令节陈诗岁岁新，从官何以寿吾君。愿储医国三年艾，不作沉湘《九辩》文。
高楼月，倒景入阑干。人眠绮窗影，月在青云端。相攀不可得，空成帘幕寒。
年去年来，年来年去。虽有去来年，且无来去路。既无来去路，实无有去来。
宝月流辉，澄潭布影。水无蘸月之意，月无分照之心。水月两忘，方可称断。
渔父从来性本宽，满船钓得未为欢。收丝了，望层峦，举头方觉天际晓星残。
蛇钻不入，鸟飞不度，我道人人在里许。三更明月下西山，一阵清霜脱寒树。
三界惟心，万法惟识。譬如掷剑挥空，莫论及与不及。真不掩伪，曲不藏直。
心月孤圆，清光皎洁。吞尽十方空，银椀里盛雪。本光瑞如此，笑倒灯明佛。
一室容膝，纳万壑而有馀。一几凝尘，载千古而不重。暮四朝三，吾不复梦。
春竟去，白发感生平。流水去不断，夕阳犹有情。旧时桃李月，悄悄向人明。
日可冷，月可热，众魔不能坏真说。且道如何是真说，三人證龟，定不是鳖。
收得桑榆归物外，种成桃李满人间。吾宗天下著。日回龙并影，风过凤联声。
横枝对菊开。上覆白玉盂，下盛白玉盂。可怜世上金和宝，借尔闲看七十年。
何媚于奥？何媚于灶？其马攻特，虚空无色。所悦何如须曼，天欤食吾菰饭。
去年今日花前别，肠断《阳关》一曲歌。谁解相思情更苦，思君泪比别君多。
山腰小阁夜焚香，烟满平林月满床。十里春湖明灭外，《竹枝》歌散一天长。
采尽芙蓉秋不知，水声流去少年时。西风吹醒江南梦，月色满船歌《竹枝》。
凤之来兮尔胡为兮。牛有皂兮鸡有栖。凤兮凤兮今何归，伤哉命兮，我心悲。
春风入上兰，鸟啼绿烟中，日耀桃李颜。折杨柳，春去复来归，人去当归否。
问君何时归，明月凝前除，微霜下沾衣。折杨柳，捣衣寄远人，夜凉不觉久。
昨日看花开，今日花已披，苦心独徘徊。折杨柳，流光如逝波，韶华讵能久。
燕燕羽差池，衔泥巢画梁，双栖复双飞。折杨柳，郎去茂陵游，还忆闺中否。
幽兰生谷中，亦知候春阳，独秀含清风。折杨柳，芳馨终自持，纫佩待欢取。
宝镜久不磨，尘翳如浮云，荧荧当奈何。折杨柳，中心徒自知，宁复论妍丑。
篷窗雨来声可数。洒壁还飘户。香醪且自斟，佳句谁同赋。离愁黯然怀极浦。
篷窗雨声鸣复绝。小酌消长夜。聊将忘世纷，且共耽清暇。人生百年谁是者。
休洗红，洗多渐成碧，裁作侬衣不中饰。红随逝水杳不归，何似当初但为白。
铗文如凤兮，竹实何空。铗质如龙兮，云驭何穷。铗气如虹兮，天何以为宫。
山峨峨兮水盘盘，念佳期兮秋月圆。揽衣视夜兮风雨迎门，彼美人兮梅一村。
采衣新兮，归子舞于庭兮。母兮母兮，寿且贞兮。羞子珍兮，子之乐也真兮。
野雪犹未开，水边与林上，次第送青来。折杨柳，不知思已深，只讶春何久。
明日别离人，未恋今宵月似银。只愿五更风又雨。飞到暮，啼杀杜鹃催不去。
孤城此地几兵戈，剩水残山近若何。谁唱《满江红》一阕，斜阳低处晚霞多。
读罢《离骚》酒一壶，残灯照影夜犹孤。看来如梦复如幻，未审此身得似无。
展瑶席，花笑三韩碧。笑妾新铺玉一床，从来妇欢不终夕。展瑶席，待君息。
天涯几辈知音。小窗宴绿阴阴。老病宁犹憎傍枕。戒香深沁。甚时同抚瑶琴。
苔至滑兮石无踪，道不可得，仙不可逢。傥赐一丸生羽翼，愿轻举于三峰。
韶华过，春色休。红瘦绿阴稠。花凝恨，柳带愁。泛兰舟。明日寻芳载酒。
庭前落尽梧桐，水边开彻芙蓉，解与诗人意同。辞柯霜叶，飞来就我题红。
黄昏低映梅枝，照人两处相思，那是愁肠断时，弯弯何似，浑如弓样眉儿。
依微香雨青氛，金塘闲水生蘋。数点残芳堕粉，绿莎轻衬，月明空照黄昏。
月地云阶漫一樽，玉奴终不负东昏。临春、结绮荒荆棘，谁信幽香是返魂。
野岸沙明，蓼红荻白水泠泠。渔父片帆归棹晚，斜光敛，一抹微云山近远。
地迥乡遥，一帆烟雨思如潮。人字雁归天外语，撩愁绪，水远山长何处去。
天上浮槎到赏音，班荆未久惜分襟。心香一瓣长望汝，韩、孟交情深更深。
重门深闭。细草如烟烟满砌。日长睡起独凭栏。看鸳鸯。双双飞去又飞还。
几夕暂盘桓。话久浑忘玉漏残。欲向临歧留后约，难难。坐对黄花且尽欢。
雨添一夜秋涛阔，极目茫茫似接天。不知龙物潜何处，鱼跃蛙鸣满槛前。
旧山虽在不关身，且向长安过暮春。一树梨花一溪月，不知今夜属何人？
青天无云月如烛，露泣梨花白如玉。子规一夜啼到明，美人独在空房宿。
偏倚绣床愁不起，双垂玉箸翠鬟低。卷帘相待无消息，夜合花前日又西。
绿杨阴转画桥斜，舟有笙歌岸有花。尽日会稽山色里，蓬莱清浅水仙家。
未得鸣珂谒汉宫，江头寂寞向春风。悲歌一曲心应醉，万叶千花泪眼中。
皎皎山头月欲低，月厌羁愁睡转迷。忽觉泪流痕尚在，不知梦里向谁啼。
愁眠枕上泪痕多，况复寒更月色过。与君万里难相见，不然一度梦中罗。
池上莲荷不自开，山中流水偶然来。若言聚散定由我，未是回时那得回。
寻仙何必三山上，但使神存九窍清。炼得绵绵元气定，自然不食亦长生。
生天本自生天业，未必求仙便得仙。鹤背倾危龙背滑，君王且住一千年。
一度林前见远公，静闻真语世情空。至今寂寞禅心在，任起桃花柳絮风。
莲花为号玉为腮，珍重尚书遣妾来。处士不生巫峡梦，虚劳神女下阳台。
莫学休公学远公，了心须与我心同。隋家古柳数株在，看取人间万事空。
岁岁湖南隐已成，如何星使忽知名。沙鸥惯识无心客，今日逢君不解惊。
山居不买剡中山，湖上千峰处处闲。芳草白云留我住，世人何事得相关。
旧伴同游尽却回，云中独宿守花开。自是去人身渐老，暮山流水任东来。
燕语春泥堕锦筵，情愁无意整花钿。寒闺欹枕不成梦，香炷金炉自袅烟。
何用烧丹学驻颜，闹非城市静非山。时人若觅长生药，对景无心是大还。
丛居堂下幸君移，翠掩灯窗露叶垂。莫羡孤生在山者，无人看著拂云枝。
铅华久御向人间，欲舍铅华更惨颜。纵有青丘吟夜月，无因重照旧云鬟。
谁家扫雪满庭前，万壑千峰在一拳。吾心不觉侵衣冷，曾向此中居几年。
一点红裳出翠微，秋天云静月离离。天曹使者徒回首，何不从他九族卑。
塞北江南共一家，何须泪落怨黄沙。春酒半酣千日醉，庭前还有落梅花。
陇头一段气长秋，举目萧条总是愁。秖为征人多下泪，年年添作断肠流。
鸳鸯殿里笙歌起，翡翠楼前出舞人。唤上紫微三五夕，圣明方寿一千春。
头焦鬓秃但心存，力尽尘埃不复论。莫笑今来同腐草，曾经终日扫朱门。
还乡寂寂杳无踪，不挂征帆水陆通。蹋得故乡回地稳，更无南北与西东。
称文既表温柔德，示武须成蹈厉容。缀兆疾舒皆应节，明明我祖乐无穷。
花轻蕊乱仙人杏，叶密莺喧帝女桑。飞云阁上春应至，明月楼中夜未央。
去时芍药才堪赠，看却残花已度春。只为情深偏怆别，等闲相见莫相亲。
雨湿轻尘隔院香，玉人初著白衣裳。半含惆怅闲看绣，一朵梨花压象床。
今日樽前败饮名，三杯未尽不能倾。怪来花下长先醉，半是春风荡酒情。
春冰消尽碧波湖，漾影残霞似有无。忆得双文衫子薄，钿头云映褪红酥。
白头归舍意如何，贺处无穷吊亦多。左降去时裴相宅，旧来车马几人过。
还乡何用泪沾襟，一半云霄一半沈。世事渐多饶怅望，旧曾行处便伤心。
自识君来三度别，这回白尽老髭须。恋君不去君须会，知得后回相见无。
墙外花枝压短墙，月明还照半张床。无人会得此时意，一夜独眠西畔廊。
一树芳菲也当春，漫随车马拥行尘。桃花解笑莺能语，自醉自眠那藉人。
努力少年求好官，好花须是少年看。君看老大逢花树，未折一枝心已阑。
乌生八子今无七，猿叫三声月正孤。寂寞空堂天欲曙，拂帘双燕引新雏。
风引春心不自由，等闲冲席饮多筹。朝来始向花前觉，度却醒时一夜愁。
昼静帘疏燕语频，双双斗雀动阶尘。柴扉日暮随风掩，落尽闲花不见人。
行吟坐叹知何极，影绝魂销动隔年。今夜商山馆中梦，分明同在后堂前。
莫笑风尘满病颜，此生元在有无间。卷舒莲叶终难湿，去住云心一种闲。
每识闲人如未识，与君相识更相怜。经旬不解来过宿，忍见空床夜夜眠。
忆昔万株梨映竹，遇逢黄令醉残春。梨枯竹尽黄令死，今日再来衰病身。
归去春山逗晚晴，萦回树石罅中行。明时不是无知己，自忆湖边钓与耕。
上才乘酒到山阴，日日成篇字字金。镜水周回千万顷，波澜倒泻入君心。
仙人未必便仙去，还在人间人不知。手把白须从两鹿，相逢却问姓名谁。
玩水登山无足时，诸仙频下听吟诗。此心不恋居人世，唯见天边双鹤飞。
鸳鸯相见不相随，笼里笼前整羽衣。但得他时人放去，水中长作一双飞。
中庭地白树栖鸦，冷露无声湿桂花。今夜月明人尽望，不知秋思在谁家。
乞取池西三两竿，房前栽著病时看。亦知自惜难判割，犹胜横根引出栏。
自看和酿一依方，缘看松花色较黄。不分君家新酒熟，好诗收得被回将。
侵黑行飞一两声，春寒啭小未分明。若教更解诸馀语，应向宫花不惜情。
月似圆来色渐凝，玉盆盛水欲侵棱。夜深尽放家人睡，直到天明不炷灯。
雨中溪破无乾地，浸著床头湿著书。一个月来山水隔，不知茅屋若为居。
合暗报来门锁了，夜深应别唤笙歌。房房下著珠帘睡，月过金阶白露多。
树头树底觅残红，一片西飞一片东。自是桃花贪结子，错教人恨五更风。
重赐弓刀内宴回，看人城外满楼台。君臣不作多时别，收尽边旗当日来。
一东一西垄头水，一聚一散天边霞。一来一去道上客，一颠一倒池中麻。
望夫处，江悠悠，化为石，不回头。上头日日风复雨，行人归来石应语。
琵琶起舞换新声，总是关山旧别情。撩乱边愁听不尽，高高秋月照长城。
留君夜饮对潇湘，从此归舟客梦长。岭上梅花侵雪暗，归时还拂桂花香。
雨前初见花间蕊，雨后兼无叶里花。蛱蝶飞来过墙去，却疑春色在邻家。
早是他乡值早秋，江亭明月带江流。已觉逝川伤别念，复看津树隐离舟。
帘外微明烛下妆，殿明放锁待君王。玉阶地冷罗鞋薄，众里偷身倚玉床。
夜久盘中蜡滴稀，金刀剪起尽霏霏。传声总是君王唤，红烛台前著舞衣。
愁见游空百尺丝，春风挽断更伤离。闲花落尽青苔地，尽日无人谁得知。
当年只自守空帷，梦里关山觉别离。不见乡书传雁足，唯看新月吐蛾眉。
经过柳陌与桃蹊，寻逐风光著处迷。鸟度时时冲絮起，花繁衮衮压枝低。
山衔落日溪光动，岸转回风槛影浮。座内数声来远鹤，烟中一派辨孤舟。
愁多不忍醒时别，想极还寻静处行。谁遣同衾又分手，不如行路本无情。
来时欢笑去时哀，家国迢迢向越台。待写百年幽思尽，故宫流水莫相催。
送君同上酒家楼，酩酊翻成一笑休。正是落花饶怅望，醉乡前路莫回头。
天涯方叹异乡身，又向天涯别故人。明日五更孤店月，醉醒何处泪沾巾。
若非天上神仙宅，须是人间将相家。想得当时好烟月，管弦吹杀后庭花。
别筵人散酒初醒，江步黄昏雨雪零。满坐绮罗皆不见，觉来红树背银屏。
为忆长安烂熳开，我今移尔满庭栽。红兰莫笑青青色，曾向龙山泛酒来。
满街芳草卓香车，仙子门前白日斜。肠断东风各回首，一枝春雪冻梅花。
八月风波似鼓鼙，可堪波上各东西。殷勤早作归来计，莫恋猿声住建溪。
送君江上日西斜，泣向江边满树花。若见青云旧相识，为言流落在天涯。
正向溪头自采苏，青云忽得故人书。殷勤问我归来否，双阙而今画不如。
黄金日日销还铸，仙桂年年折又生。兔走乌飞如未息，路尘终见泰山平。
主人西游去不归，满溪春雨长春薇。怪来马上诗情好，印破青山白鹭飞。
酒绿花红客爱诗，落花春岸酒家旗。寻思避世为逋客，不醉长醒也是痴。
九日驱驰一日闲，寻君不遇又空还。怪来诗思清人骨，门对寒流雪满山。
满郭春风岚已昏，鸦栖散吏掩重门。虽居世网常清净，夜对高僧无一言。
秋草生庭白露时，故园诸弟益相思。尽日高斋无一事，芭蕉叶上独题诗。
同宿高斋换时节，共看移石复栽杉。送君江浦已惆怅，更上西楼看远帆。
雨中禁火空斋冷，江上流莺独坐听。把酒看花想诸弟，杜陵寒食草青青。
踏阁攀林恨不同，楚云沧海思无穷。数家砧杵秋山下，一郡荆榛寒雨中。
去年涧水今亦流，去年杏花今又拆。山人归来问是谁，还是去年行春客。
世间荏苒萦此身，长望碧山到无因。白鹤徘徊看不去，遥知下有清都人。
宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
三月唯残一日春，玉山倾倒白鸥驯。不辞便学山公醉，花下无人作主人。
年年不见帝乡春，白日寻思夜梦频。上酒忽闻吹此曲，坐中惆怅更何人。
高楼晓见一花开，便觉春光四面来。暖日晴云知次第，东风不用更相催。
一官何幸得同时，十载无媒独见遗。今日不论腰下组，请君看取鬓边丝。
奠既备，献将终。神行令，瑞飞空。迎乾德，祈岁功。乘烟燎，俨从风。
风卷鱼龙暗楚关，白波沈却海门山。鹏腾鳌倒且快性，地坼天开总是闲。
三径雨来烟草合，一邱琴后浊醪倾。共话世情尘蔼蔼，每嗟人事水潺潺。
同作金门献赋人，二年悲见故园春。到阙不沾新雨露，还家空带旧风尘。
谁怜苦志已三冬，却欲躬耕学老农。流水白云寻不尽，期君何处得相逢。
台殿云深秋色微，君王初赐六宫衣。楼船泛罢归犹早，行遣才人斗射飞。
菖蒲翻叶柳交枝，暗上莲舟鸟不知。更到无花最深处，玉楼金殿影参差。
桃李风多日欲阴，百劳飞处落花深。贫居静久难逢信，知隔春山不可寻。
世故相逢各未闲，百年多在别离间。昨夜秋风今夜雨，不知何处入空山。
常逢明月马尘间，是夜照君归处山。山中松桂花尽发，头白属君如等闲。
行多有病住无粮，万里还乡未到乡。蓬鬓哀吟古城下，不堪秋气入金疮。
萍飒风池香满船，杨花漠漠暮春天。玉人此日心中事，何似乘羊入市年。
秋空雁度青天远，疏树蝉嘶白露寒。阶下败兰犹有气，手中团扇渐无端。
酒泻银瓶倒底清，夜深丝竹凤凰鸣。红妆醉起一花落，更引春风无限情。
钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
瑶琴夜久弦秋清，楚客一奏湘烟生。曲中声尽意不尽，月照竹轩红叶明。
故人北游久不回，塞雁南渡声何哀。相思闻雁更惆怅，却向单于台下来。
徘徊自劝莫沾缨，分付年年谷口莺。却赖无情容易别，有情早个不胜情。
凡鸟爱喧人静处，闲云似妒月明时。世间万事非吾事，只愧秋来未有诗。
风荷似醉和花舞，沙鸟无情伴客闲。总是此中皆有恨，更堪微雨半遮山。
自古诗人少显荣，逃名何用更题名。诗中有虑犹须戒，莫向诗中著不平。
黄昏寒立更披襟，露浥清香悦道心。却笑谁家扃绣户，正薰龙麝暖鸳衾。
引得车回莫认恩，却成寂寞与谁论。到头不是君王意，羞插垂杨更傍门。
水阔风惊去路危，孤舟欲上更迟迟。鹤群长扰三珠树，不借人间一只骑。
此身闲得易为家，业是吟诗与看花。若使他生抛笔砚，更应无事老烟霞。
却为多知自不灵，今朝教汝卜长生。若求深处无深处，只有依人会有情。
花迷公子玉楼恩，镜弄佳人红粉春。不信关山劳远戍，绮罗香外任行尘。
寄花寄酒喜新开，左把花枝右把杯。欲问花枝与杯酒，故人何得不同来。
谁家按舞傍池塘，已见繁枝嫩眼黄。漫说早梅先得意，不知春力暗分张。
似拟凌寒妒早梅，无端弄色傍高台。折来未有新枝长，莫遣佳人更折来。
秋风团扇未惊心，笑看妆台落叶侵。绣凤不教金缕暗，青楼何处有寒砧。
不用频嗟世路难，浮生各自系悲欢。风霜一夜添羁思，罗绮谁家待早寒。
燕巢空后谁相伴，鸳被缝来不忍薰。薄命敢辞长滴泪，倡家未必肯留君。
从扑香尘拂面飞，怜渠只为解相依。经冬好近深炉暖，何必千岩万水归。
雨寒莫待菊花催，须怕晴空暖并开。开却一枝开却尽，且随幽蝶更徘徊。
曾看轻舟渡远津，无风著岸不经旬。只缘命蹇须知命，却是人争阻得人。
索得身归未保閒，乱来道在辱来顽。留侯万户虽无分，病骨应消一片山。
蛾眉新画觉婵娟，斗走将花阿母边。仙曲教成慵不理，玉阶相簇打金钱。
剪取红云剩写诗，年年高会趁花时。水精楼阁分明见，只欠霞浆别着旗。
溪边随事有桑麻，尽日山程十数家。莫怪行人频怅望，杜鹃不是故乡花。
人若憎时我亦憎，逃名最要是无能。后生乞汝残风月，自作深林不语僧。
寒云淡淡天无际，片帆落处沙鸥起。水阔风高日复斜，扁舟独宿芦花里。
烟霄微月澹长空，银汉秋期万古同。几许欢情与离恨，年年并在此宵中。
悠悠一别已三年，相望相思明月天。肠断青天望明月，别来三十六回圆。
劳师送我下山行，此别何人识此情。我已七旬师九十，当知后会在他生。
少年信美何曾久，春日虽迟不再中。欢笑胜愁歌胜哭，请君莫道等头空。
早世身如风里烛，暮年发似镜中丝。谁人断得人间事，少夭堪伤老又悲。
红似燕支腻如粉，伤心好物不须臾。山中风起无时节，明日重来得在无。
一丛暗澹将何比，浅碧笼裙衬紫巾。除却微之见应爱，人间少有别花人。
忽忆前年初病后，此生甘分不衔杯。谁能料得今春事，又向刘家饮酒来。
三十年来坐对山，唯将无事化人间。斋时往往闻钟笑，一食何如不食闲。
何时得见十三弦，待取无云有月天。愿得金波明似镜，镜中照出月中仙。
昼听笙歌夜醉眠，若非月下即花前。如今老病须知分，不负春来二十年。
心是身王身是宫，君今居在我宫中。是君家舍君须爱，何事论恩自说功。
潭边霁后多清景，桥下凉来足好风。秋鹤一双船一只，夜深相伴月明中。
身名身事两蹉跎，试就先生问若何。从此神仙学得否，白须虽有未为多。
叶展影翻当砌月，花开香散入帘风。不如种在天池上，犹胜生于野水中。
老住香山初到夜，秋逢白月正圆时。从今便是家山月，试问清光知不知。
三间茅舍向山开，一带山泉绕舍回。山色泉声莫惆怅，三年官满却归来。
暖床斜卧日曛腰，一觉闲眠百病销。尽日一餐茶两碗，更无所要到明朝。
莫悲金谷园中月，莫叹天津桥上春。若学多情寻往事，人间何处不伤神？
自别钱塘山水后，不多饮酒懒吟诗。欲将此意凭回棹，报与西湖风月知。
往来同路不同时，前后相思两不知。行过关门三四里，榴花不见见君诗。
晚来篮舆雪中回，喜遇君家门正开。唯要主人青眼待，琴诗谈笑自将来。
夜长无睡起阶前，寥落星河欲曙天。十五年来明月夜，何曾一夜不孤眠。
香胜烧兰红胜霞，城中最数令公家。人人散后君须看，归到江南无此花。
乍到频劳问所须，所须非玉亦非珠。爱君水阁宜闲咏，每有诗成许去无。
君写我诗盈寺壁，我题君句满屏风。与君相遇知何处，两叶浮萍大海中。
忽忆芳时频酩酊，却寻醉处重裴回。杏花结子春深后，谁解多情又独来。
顾我镜中悲白发，尽君花下醉青春。不缘眼痛兼身病，可是尊前第二人。
忽忆前年科第后，此时鸡鹤暂同群。秋风惆怅须吹散，鸡在中庭鹤在云。
年来白发两三茎，忆别君时髭未生。惆怅料君应满鬓，当初是我十年兄。
信意闲弹秋思时，调清声直韵疏迟。近来渐喜无人听，琴格高低心自知。
蜀茶寄到但惊新，渭水煎来始觉珍。满瓯似乳堪持玩，况是春深酒渴人。
寒食非长非短夜，春风不热不寒天。可怜时节堪相忆，何况无灯各早眠。
莫嫌地窄林亭小，莫厌贫家活计微。大有高门锁宽宅，主人到老不曾归。
世事平分众所知，何尝苦乐不相随。唯馀耽酒狂歌客，只有乐时无苦时。
春初携手春深散，无日花间不醉狂。别后何人堪共醉，犹残十日好风光。
身入青云无见日，手栽红树又逢春。唯留花向楼前著，故故抛愁与后人。
主人头白官仍冷，去后怜君是底人。试谒会稽元相去，不妨相见却殷勤。
借君片石意何如，置向庭中慰索居。每就玉山倾一酌，兴来如对醉尚书。
江南好，风景旧曾谙。日出江花红胜火，春来江水绿如蓝，能不忆江南。
花非花，雾非雾，夜半来，天明去。来如春梦几多时，去似朝云无觅处。
数曲急溪冲细竹，叶舟来往尽能通。草香石冷无辞远，志在天台一遇中。
趁眠无事避风涛，一斗霜鳞换浊醪。惊怪儿童呼不得，尽冲烟雨漉车螯。
纱窗日落渐黄昏，金屋无人见泪痕。寂寞空庭春欲晚，梨花满地不开门。
扬州春草新年绿，未去先愁去不归。淮水问君来早晚，老人偏畏过芳菲。
衡阳千里去人稀，遥逐孤云入翠微。春草青青新覆地，深山无路若为归。
孤舟相访至天涯，万转云山路更赊。欲扫柴门迎远客，青苔黄叶满贫家。
怜君一见一悲歌，岁岁无如老去何。白屋渐看秋草没，青云莫道故人多。
楚寺春风腊尽时，含桃先坼一千枝。老僧不语傍边坐，花发人来总不知。
年少共怜含露色，老人偏惜委尘红。如何遂得心中事，每要花时不厌风。
清秋新霁与君同，江上高楼倚碧空。酒尽露零宾客散，更更更漏月明中。
非吏非隐晋尚书，一丘一壑降乘舆。天藻缘情两曜合，山卮献寿万年馀。
紫陌红尘拂面来，无人不道看花回。玄都观里桃千树，尽是刘郎去后栽。
清歌不是世间音，玉殿尝闻称主心。唯有顺郎全学得，一声飞出九重深。
侯家故吏歌声发，逸处能高怨处低。今岁洛中无雨雪，眼前风景是江西。
粉落椒飞知几春，风吹雨洒旋成尘。莫言一片危基在，犹过无穷来往人。
饱霜孤竹声偏切，带火焦桐韵本悲。今日知音一留听，是君心事不平时。
鹦鹉洲头浪飐沙，青楼春望日将斜。衔泥燕子争归舍，独自狂夫不忆家。
翔鸾阙底谢皇恩，缨上沧浪旧水痕。疏傅挥金忽相忆，远擎长句与招魂。
小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
花落茅檐转寂寥，魂随暮雨此中销。迩来庭柳无人折，长得垂枝一万条。
日隐寒山猎未归，鸣弦落羽雪霏霏。梁园射尽南飞雁，淮楚人惊阳鸟啼。
闲出东林日影斜，稻苗深浅映袈裟。船到南湖风浪静，可怜秋水照莲花。
志在乘轩鸣玉珂，心期未快隐青萝。广陵行路风尘合，城郭新秋砧杵多。
渡水傍山寻石壁，白云飞处洞门开。仙人来往行无迹，石径春风长绿苔。
方寸终朝似火然，为求白日上青天。自嗟辜负平生眼，不识春光二十年。
秋气满堂孤烛冷，清宵无寐忆山归。窗前月过三更后，细竹吟风似雨微。
午夜君山玩月回，西邻小圃碧莲开。天香风露苍华冷，云在青霄鹤未来。
先生先生莫外求，道要人传剑要收。今日相逢江海畔，一杯村酒劝君休。
醉舞高歌海上山，天瓢承露结金丹。夜深鹤透秋空碧，万里西风一剑寒。
独自行来独自坐，无限世人不识我。惟有城南老树精，分明知道神仙过。
恍惚擒来得自然，偷他造化在其间。神鼎内，火烹煎，尽历阴阳结作丹。
文章抛尽爱功名，三十无成白发生。辜负壮心羞欲死，劳君贵买断肠声。
吏中习隐好跻攀，不扰疲人便自闲。闻说慇勤海阳事，令人转忆舜祠山。
忆吾未冠赏年华，二十年间在咄嗟。今来羡汝看花岁，似汝追思昨日花。
强哀强惨亦从伊，归到私庭喜可知。喜字漫书三十六，到头能得几多时。
辍棹南湖首重回，笑青吟翠向崔嵬。天应不许人全见，长把云藏一半来。
三月江城柳絮飞，五年游客送人归。故将别泪和乡泪，今日阑干湿汝衣。
自怜春日客长沙，江上无人转忆家。光景却添乡思苦，檐前数片落梅花。
王母妆成镜未收，倚栏人在水精楼。笙歌莫占清光尽，留与溪翁一钓舟。
远接关河高接云，雨馀洗出半天津。牡丹不用相轻薄，自有清阴覆得人。
忘餐为恋满枝红，锦障频移护晚风。客散酒酣归未得，栏边独立月明中。
古殿烟霞簇画屏，直疑踪迹到蓬瀛。碧桃满地眠花鹿，深院松窗捣药声。
月砌瑶阶泉滴乳，玉箫催凤和烟舞。青城丈人何处游，玄鹤唳天云一缕。
龙向洞中衔雨出，鸟从花里带香飞。白云断处见明月，黄叶落时闻捣衣。
唯爱图书兼古器，在官犹自未离贫。更闻县去青山近，称与诗人作主人。
欲从携手登高去，一到门前意已无。那得更将头上发，学他年少插茱萸。
长恨江南足别离，几回相送复相随。杨花撩乱扑流水，愁杀人行知不知。
片石丛花画不如，庇身三径岂吾庐。主人千骑东方远，唯望衡阳雁足书。
秋江平，秋月明，孤舟独夜万里情。万里情，相思远，人不见兮泪满眼。
柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。
临风玉管吹参差，山坞春深日又迟。李白桃红满城郭，马融闲卧望京师。
山阴道上桂花初，王谢风流满晋书。曾作江南步从事，秋来还复忆鲈鱼。
莫问华簪发已斑，归心满目是青山。独上层城倚危槛，柳营春尽马嘶闲。
九剑盈庭酒满卮，戍人归日及瓜时。元戎静镇无边事，遣向营中偃画旗。
登临何事见琼枝，白露黄花自绕篱。惟有楼中好山色，稻畦残水入秋池。
路傍垂柳古今情，春草春泉咽又生。借问山僧好风景，看花携酒几人行。
风暖江城白日迟，昔人遗事后人悲。草生宫阙国无主，玉树后庭花为谁。
卖药修琴归去迟，山风吹尽桂花枝。世间甲子须臾事，逢著仙人莫看棋。
寒陌阴风万古悲，儒冠相枕死秦时。庙前亦有商山路，不学老翁歌紫芝。
劳歌一曲解行舟，红叶青山水急流。日暮酒醒人已远，满天风雨下西楼。
香销云凝旧僧家，僧刹残灯壁半斜。日暮松烟空漠漠，秋风吹破妙莲华。
噪柳鸣槐晚未休，不知何事爱悲秋。朱门大有长吟处，刚傍愁人又送愁。
蒹葭水暗萤知夜，杨柳风高雁送秋。露滴晓花疑锦绣，风吹寒竹认笙簧。
阆苑花前是醉乡，踏翻王母九霞觞。群仙拍手嫌轻薄，谪向人间作酒狂。
著紫袈裟名已贵，吟红菡萏价兼高。秋风曾忆西游处，门对平湖满白涛。
人间近遇风骚匠，鸟外曾逢心印师。除此二门无别妙，水边松下独寻思。
一林霜雪未沾头，争遣藏休肯便休。学尽世间难学事，始堪随处任虚舟。
禅言难后到诗言，坐石心同立月魂。应记前秋会吟处，五更犹在老松根。
春城来往桃李碧，煖艳红香断消息。吾徒自有山中邻，白昼冥心坐岚壁。
秋江渺渺水空波，越客孤舟欲榜歌。手折衰杨悲老大，故人零落已无多。
莫怪出门先骤马，暮年常怨看花迟。可怜尽日春山下，似雪如云一万枝。
此生此物当生涯，白石青松便是家。对月卧云如野鹿，时时买酒醉烟霞。
人寰急景如波委，客路浮云似盖轻。回首故山天外碧，十年无计却归耕。
钟尽疏桐散曙鸦，故山烟树隔天涯。西风一夜秋塘晓，零落几多红藕花。
□满湘江云瑩空，纷纷长对水溶溶。日西遥望自归处，尽挂九疑千万峰。
若能相伴陟仙坛，应得文箫驾綵鸾。自有绣襦并甲帐，瑶台不怕雪霜寒。
衡门一别梦难稀，人欲归时不得归。长忆去年寒食夜，杏花零落雨霏霏。
迎愁敛黛一声分，吊屈江边日暮闻。何事遏云翻不定，自缘踪迹爱行云。
翠翘红颈覆金衣，滩上双双去又归。长短死生无两处，可怜黄鹄爱分飞。
昔日已前家未贫，苦将钱物结交亲。如今失路寻知己，行尽关山无一人。
轻花细叶满林端，昨夜春风晓色寒。黄鸟不堪愁里听，绿杨宜向雨中看。
梁园日暮乱飞鸦，极目萧条三两家。庭树不知人死尽，春来还发旧时花。
劝君酒，君莫辞。落花徒绕枝，流水无返期。莫恃少年时，少年能几时。
每到花时恨道穷，一生光景半成空。只应抱璞非良玉，岂得年年不至公。
一宿经窗卧白波，万重归梦隔烟萝。若言不得南宗要，长在禅妆事更多。
走月流烟叠树西，听来愁甚听猿啼。几时御水声边住，却梦潺湲宿此溪。
大道本来无所染，白云那得有心期。远公独刻莲花漏，犹向空山礼六时。
首戴圆荷发不梳，叶舟为宅水为居。沙头聚看人如市，钓得澄江一丈鱼。
剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
共覆三衣中夜寒，披时不镇尼师坛。无因盖得龙宫地，畦里尘飞叶相残。
明明五运自推寻，汞中铅中理最深。铅汞既知人世有，坚须穷道莫沉吟。
绕舍烟霞为四邻，寒泉白石日相亲。尘机不尽住不得，珍重玉山山上人。
红铅拂脸细腰人，金绣罗衫软著身。长恐舞时残拍尽，却思云雨更无因。
亭亭孤月照行舟，寂寂长江万里流。乡国不知何处是，云山漫漫使人愁。
一夜梅花笛里飞，冷沙晴槛月光辉。北风吹尽向何处，高入塞云燕雁稀。
门前梅柳烂春辉，闭妾深闺绣舞衣。双燕不知肠欲断，衔泥故故傍人飞。
井上梧桐是妾移，夜来花发最高枝。若教不向深闺种，春过门前争得知。
淡淡春风花落时，不堪愁望更相思。无金可买长门赋，有恨空吟团扇诗。
天上姮娥遥解意，偏教月向踏歌明。共待山头明月上，照君行棹出长川。
云中古城郁嵯峨，塞上行吟麦秀歌。感时伤古今如此，报主怀恩奈老何！
水北原南草色新，雪消风暖不生尘。城中车马应无数，能解闲行有几人。
一瓶颜色似甘泉，闲向新栽小竹前。饮罢身中更无事，移床独就夕阳眠。
一去潇湘头欲白，今朝始见杏花春。从来迁客应无数，重到花前有几人。
老身不计人间事，野寺秋晴每独过。病眼校来犹断酒，却嫌行处菊花多。
昨日南园新雨后，樱桃花发旧枝柯。天明不待人同看，绕树重重履迹多。
秋山无云复无风，溪头看月出深松。草堂不闭石床静，叶间坠露声重重。
百神斋祭相随遍，寻竹看山亦共行。明日城西送君去，旧游重到独题名。
十八年来恨别离，唯同一宿咏新诗。更相借问诗中语，共说如今胜旧时。
香消云锁旧僧家，僧刹残形半壁斜。日暮松烟寒漠漠，秋风吹破纸莲花。
湘水无潮秋水阔，湘中月落行人发。送人发，送人归，白蘋茫茫鹧鸪飞。
月里路从何处上，江边身合几时归。十年九陌寒风夜，梦扫芦花絮客衣。
无赖秋风斗觉寒，万条烟草一时乾。游人若要春消息，直向江头腊后看。
王孙昔日甚相亲，共赏西园正媚春。醉卧如茵芳草上，觉来花月影笼身。
烟铺芳草正绵绵，藉草传杯似列仙。暂辍笙歌且联句，含毫花下破香笺。
昔年常接五陵狂，洪饮花间数十场。别后或惊如梦觉，音尘难问水茫茫。
尘昏菱鉴懒修容，双脸桃花落尽红。玉塞梦归残烛在，晓莺窗外啭梧桐。
功名未立诚非晚，骨肉分飞又入秋。枕上不堪残梦断，壁蛩窗月夜悠悠。
行杯酌罢歌声歇，不觉前汀月又生。自是离人魂易断，落花芳草本无情。
惜养来来岁月深，笼开不见意沈吟。也知只在秋江上，明月芦花何处寻。
南湖秋水夜无烟，耐可乘流直上天。且就洞庭赊月色，将船买酒白云边。
病来难处早秋天，一径无人树有蝉。归计未成书半卷，中宵多梦昼多眠。
万骑千官拥帝车，八龙三马访仙家。凤皇原上开青壁，鹦鹉杯中弄紫霞。
吟上山前数竹枝，叶翻似雪落霏霏。枕前明月谁动影，睡里惊来不觉归。
东风晴色挂阑干，眉叶初晴畏晓寒。江上别筵终日有，绿条春在长应难。
野茶无限春风叶，溪水千重返照波。只去长桥三十里，谁人一解枉帆过。
十处投人九处违，家乡万里又空归。严霜昨夜侵人骨，谁念高堂未授衣。
十二峰头月欲低，空聆滩上子规啼。孤舟一夜东归客，泣向东风忆建溪。
忽启新缄吟近诗，诗中韵出碧云词。且喜陟冈愁已散，登舟只恨渡江迟。
野寺寻花春已迟，背岩唯有两三枝。明朝携酒犹堪赏，为报春风且莫吹。
久嗟尘匣掩青萍，见说除书试一听。闻君却作长沙傅，便逐秋风过洞庭。
十地初心在此身，水能生月即离尘。如今再结林中社，可羡当年会里人。
避世垂纶不记年，官高争得似君闲。倾白酒，对青山，笑指柴门待月还。
破瑟悲秋已减弦，湘灵沈怨不知年。感君拂拭遗音在，更奏新声明月天。
桃李年年上国新，风沙日日塞垣人。伤心更见庭前柳，忽有千条欲占春。
汉将新从虏地来，旌旗半上拂云堆。单于每近沙场猎，南望阴山哭始回。
偷桃窃药事难兼，十二城中锁彩蟾。应共三英同夜赏，玉楼仍是水精帘。
神仙有分岂关情，八马虚随落日行。莫恨名姬中夜没，君王犹自不长生。
叠嶂千重叫恨猿，长江万里洗离魂。武昌若有山头石，为拂苍苔检泪痕。
寻芳不觉醉流霞，倚树沈眠日已斜。客散酒醒深夜后，更持红烛赏残花。
欲入卢家白玉堂，新春催破舞衣裳。蝶衔红蕊蜂衔粉，共助青楼一日忙。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
共上云山独下迟，阳台白道细如丝。君今并倚三珠树，不记人间落叶时。
玉垒高桐拂玉绳，上含非雾下含冰。枉教紫凤无栖处，斲作秋琴弹坏陵。
独下长亭念过秦，五松不见见舆薪。只应既斩斯高后，寻被樵人用斧斤。
一棹春风一叶舟，一纶茧缕一轻钩。花满渚，酒满瓯，万顷波中得自由。
深院静，小庭空，断续寒砧断续风。无奈夜长人不寐，数声和月到帘栊。
万户砧声水国秋，凉风吹起故乡愁。行人望远偏伤思，白浪青枫满北楼。
帝乡群侣杳难寻，独立沧洲岁暮心。野鹤栖飞无远近，稻粱多处是恩深。
门向沧江碧岫开，地多鸥鹭少尘埃。绿阴十里滩声里，闲自王家看竹来。
春初携酒此花间，几度临风倒玉山。今日叶深黄满树，再来惆怅不能攀。
未识东西南北路，青春白日坐销难。如何一别故园后，五度花开五处看。
雪满前庭月色闲，主人留客未能还。预愁明日相思处，匹马千山与万山。
诗思禅心共竹闲，任他流水向人间。手持如意高窗里，斜日沿江千万山。
湖水林风相与清，残尊下马复同倾。久判野鹤如霜鬓，遮莫邻鸡下五更。
马上谁家薄媚郎，临阶下马坐人床。不通姓字粗豪甚，指点银瓶索酒尝。
云里不闻双雁过，掌中贪见一珠新。秋风袅袅吹江汉，只在他乡何处人。
东望少城花满烟，百花高楼更可怜。谁能载酒开金盏，唤取佳人舞绣筵。
肠断春江欲尽头，杖藜徐步立芳洲。颠狂柳絮随风去，轻薄桃花逐水流。
蜀麻吴盐自古通，万斛之舟行若风。长年三老长歌里，白昼摊钱高浪中。
远上寒山石径斜，白云生处有人家。停车坐爱枫林晚，霜叶红于二月花。
清羸已近百年身，古寺风烟又一春。寰海自成戎马地，唯师曾是太平人。
江南为客正悲秋，更送吾师古渡头。惆怅不同尘土别，水云踪迹去悠悠。
有客南来话所思，故人遥枉醉中诗。暂因微疾须防酒，不是欢情减旧时。
门近寒溪窗近山，枕山流水日潺潺。长嫌世上浮云客，老向尘中不解颜。
千秋令节名空在，承露丝囊世已无。唯有紫苔偏得意，年年因雨上金铺。
两竿落日溪桥上，半缕轻烟柳影中。多少绿荷相倚恨，一时回首背西风。
小院无人雨长苔，满庭修竹间疏槐。春愁兀兀成幽梦，又被流莺唤醒来。
繁华事散逐香尘，流水无情草自春。日暮东风怨啼鸟，落花犹似堕楼人。
万古荣华旦暮齐，楼台春尽草萋萋。君看陌上何人墓，旋化红尘送马蹄。
柳动晴风拂路尘，年年宫阙锁浓春。一从翠辇无巡幸，老却蛾眉几许人。
青山隐隐水迢迢，秋尽江南草木凋。二十四桥明月夜，玉人何处教吹箫。
前山极远碧云合，清夜一声白雪微。欲寄相思千里月，溪边残照雨霏霏。
夹岸垂杨三百里，秪应图画最相宜。自嫌流落西归疾，不见东风二月时。
暖风迟日柳初含，顾影看身又自惭。何事明朝独惆怅，杏花时节在江南。
月白烟青水暗流，孤猿衔恨叫中秋。三声欲断疑肠断，饶是少年今白头。
九江连海一般深，未必船经庙下沈。头上苍苍没瞒处，不如平取一生心。
满城罗绮拖春色，几处笙歌揭画楼。江上有家归未得，眼前花是眼前愁。
不假东风次第吹，笔匀春色一枝枝。由来画看胜栽看，免见朝开暮落时。
童子为僧今白首，暗锄心地种闲情。时将旧衲添新线，披坐披行过一生。
千嶂雪消溪影绿，几家梅绽酒波清。风拂乱灯山磬曙，露沾仙杏石坛春。
雨恨花愁同此冤，啼时闻处正春繁。千声万血谁哀尔，争得如花笑不言。
高卧洞庭三十春，芰荷香里独垂纶。莫嫌无事闲销日，有事始怜无事人。
水边杨柳曲尘丝，立马烦君折一枝。惟有春风最相惜，殷勤更向手中吹。
禅思何妨在玉琴，真僧不见听时心。离声怨调秋堂夕，云向苍梧湘水深。
十日浓芳一岁程，东风初急眼偏明。低枝似泥幽人醉，莫道无情似有情。
辞家远客怆秋风，千里寒云与断蓬。日暮隔山投古寺，钟声何处雨濛濛。
信马闲过忆所亲，秋山行尽路无尘。主人莫惜松阴醉，还有千钱沽酒人。
空庭日照花如锦，红妆美人当昼寝。傍人不知梦中事，唯见玉钗时坠枕。
一钓凄凉在杳冥，故人飞诏入山扃。终将宠辱轻轩冕，高卧五云为客星。
洛阳旧有神明宰，辇毂由来天地中。馀邑政成何足贵，因君取则四方同。
翡翠帘前日影斜，御沟春水浸成霞。侍臣向晚随天步，共看池头满树花。
众中偏得君王笑，偷把金箱笔砚开。书破红蛮隔子上，旋推当直美人来。
十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
秋风飒飒猿声起，客恨猿哀一相似。漫向孤危惊客心，何曾解入笙歌耳。
车如流水马如龙，仙使高台十二重。天上初移衡汉匹，可怜歌舞夜相从。
客里愁多不记春，闻莺始叹柳条新。年年下第东归去，羞见长安旧主人。
冻蕊凝香色艳新，小山深坞伴幽人。知君有意凌寒色，羞共千花一样春。
手关一室翠微里，日暮白云栖半间。白云朝出天际去，若比老僧犹未闲。
稚子书传白菊开，西成相滞未容回。月明阶下窗纱薄，多少清香透入来。
洞庭波浪渺无津，日日征帆送远人。几度木兰舟上望，不知元是此花身。
澹然相对却成劳，月染风裁个个高。似说玉皇亲谪堕，至今犹著水霜袍。
池上已看莺舌默，云间应即雁翰开。唯愁别后当风立，万树将秋入恨来。
偶然携稚看微波，临水春寒一倍多。便使笔精如逸少，懒能书字换群鹅。
雪侵春事太无端，舞急微还近腊寒。应是也疑真宰怪，休时犹未遍林峦。
月澹花闲夜已深，宋家微咏若遗音。重思万古无人赏，露湿清香独满襟。
曾向溪边泊暮云，至今犹忆浪花群。不知镂羽凝香雾，堪与鸳鸯觉后闻。
丞相南征定有无，幕中谁是骋良图。遥知贼胆纵横破，绕帐生犀一万株。
一簟临窗薤叶秋，小帘风荡半离钩。魂清雨急梦难到，身在五湖波上头。
寥寥缺月看将落，檐外霜华染罗幕。不知兰棹到何山，应倚相思树边泊。
四面青山是四邻，烟霞成伴草成茵。年年洞口桃花发，不记曾经迷几人。
来从千山万山里，归向千山万山去。山中白云千万重，却望人间不知处。
莺归树顶繁声转，雁去天边细影斜。雨拂青青行处草，烟含灼灼望中花。
门前萧索青松老，云里逍遥白鹤闲。波澜晴泛三春色，桃李争开两岸芳。
仙跸初传紫禁香，瑞云开处夜花芳。繁弦促管升平调，绮缀丹莲借月光。
曾寄中天第一峰，新辞石室与岩松。归舟独宿寒江上，夜半遥听云外钟。
稚子新能编笋笠，山妻旧解补荷衣。秋山隔岸清猿叫，湖水当门白鸟飞。
云盖秋松幽洞近，水穿危石乱山深。门前自有千竿竹，免向人家看竹林。
九霄心在劳相问，四十年间岂足惊。风动自然云出岫，高僧不用笑浮生。
青山高处上不易，白云深处行亦难。留君不宿对秋月，莫厌山空泉石寒。
秋草荒台响夜蛩，白杨凋尽减悲风。綵笺曾擘欺江总，绮阁尘消玉树空。
今人地藏古人骨，古人花为今人发。江南何处葬西施，谢豹空闻采香月。
芙蓉楼中饮君酒，骊驹结言春杨柳。豫章花落不见归，一望东风堪白首。
袅露牵风夹瘦莎，一星星火遍窠窠。闲门永巷新秋里，幸不伤廉莫怕多。
窗外捲帘侵碧落，槛前敲竹向青冥。黄昏不欲留人宿，云起风生龙虎醒。
社肉分平未足奇，须观大用展无私。一朝如得宰天下，必使还如宰社时。
西子能令转嫁吴，会稽知尔啄姑苏。迹高尘外功成处，一叶翩翩在五湖。
苍梧一望隔重云，帝子悲寻不记春。何事泪痕偏在竹，贞姿应念节高人。
杨柳垂丝与地连，归来一醉向溪边。相逢头白莫惆怅，世上无人长少年。
凤吹鸾歌晓日明，丰年观稼出神京。封人争献南山寿，五色云中御辇平。
纤辔摩轩响佩环，银台门外集鸳鸾。三钟五鼓祥烟敛，日照仙人捧露盘。
香鸭烟轻爇水沈，云鬟闲坠凤犀簪。珠帘半捲开花雨，又见芭蕉展半心。
视草词臣直玉堂，对来新赐锦袍香。班资最在云霄上，长是先迎日月光。
金马词臣夜受宣，授毫交直八花砖。白麻草了初呈进，称旨丝纶下九天。
二月江南花满枝，他乡寒食远堪悲。贫居往往无烟火，不独明朝为子推。
脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
青苞朱实忽离离，摘得盈筐泪更垂。上德同之岂无意，故园山路一枝枝。
身依泉壑将时背，路入烟萝得地深。终岁不知城郭事，手栽林竹尽成阴。
边城岁暮望乡关，身逐戎旌未得还。欲别临岐无限泪，故园花发寄君攀。
山川不记何年别，城郭应非昔所经。欲驻征车终日望，天河云雨晦冥冥。
相如拥传有光辉，何事阑干泪湿衣。旧府东山馀妓在，重将歌舞送君归。
相逢异县蹉跎意，无复少年容易欢。桃李美人攀折尽，何如松柏四时寒。
赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
绣帐鸳鸯对刺纹，博山微暖麝微曛。诗成若有红儿貌，悔道当时月坠云。
画帘垂地紫金床，暗引羊车驻七香。若见红儿此中住，不劳盐筱洒宫廊。
城上层楼北望时，闲云远水自相宜。人人尽道堪图画，枉遣山翁醉习池。
万点飞泉下白云，似帘悬处望疑真。若将此水为霖雨，更胜长垂隔路尘。
生前几到此亭台，寻叹投荒去不回。若遣春风会人意，花枝尽合向南开。
北来南去几时休，人在光阴似箭流。直待江山尽无路，始因抛得别离愁。
龙跃虬蟠旋作潭，绕红溅绿下东南。春风散入侯家去，漱齿花前酒半酣。
别离不独恨蹄轮，渡口风帆发更频。何处青楼方凭槛，半江斜日认归人。
梦断南窗啼晓乌，新霜昨夜下庭梧。不知帘外如圭月，还照边城到晓无。
蜀魄千年尚怨谁，声声啼血向花枝。满山明月东风夜，正是愁人不寐时。
千山垒土望三山，云鹤无踪羽卫还。若说神仙求便得，茂陵何事在人间。
水殿清风玉户开，飞光千点去还来。无风无月长门夜，偏到阶前点绿苔。
年年春色独怀羞，彊向东归懒举头。莫道还家便容易，人间多少事堪愁。
芳草和烟暖更青，闲门要路一时生。年年点检人间事，唯有春风不世情。
铜梁路远草青青，此恨那堪枕上听。一种有冤犹可报，不如衔石叠沧溟。
已有清阴逼座隅，爱声仙客肯过无。陵迁谷变须高节，莫向人间作大夫。
击柱狂歌惨别颜，百年人事梦魂閒。李将军自嘉声在，不得封侯亦自闲。
雨洒江声风又吹，扁舟正与睡相宜。无端戍鼓催前去，别却青山向晓时。
得即高歌失即休，多愁多恨亦悠悠。今朝有酒今朝醉，明日愁来明日愁。
心如野鹿迹如萍，谩向人间性一灵。往事不知多少梦，夜来和酒一时醒。
数步荒榛接旧蹊，寒江漠漠草凄凄。鹿门黄土无多少，恰到书生冢便低。
强歌强舞竟难胜，花落花开泪满膺。秪合当年伴君死，免交憔悴望西陵。
咽雨哀风更不停，春光于尔岂无情。宜须唤得谢豹出，方始年年无此声。
溪上遥闻精舍钟，泊舟微径度深松。青山霁后云犹在，画出东南四五峰。
看取庭芜白露新，劝君不用久风尘。秋来多见长安客，解爱鲈鱼能几人。
冷曹孤宦本相宜，山在墙南落照时。洗竹浇莎足公事，一来赢写一联诗。
平芜漠漠失楼台，昔日游人乱后来。寥落墙匡春欲暮，烧残宫树有花开。
移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
痛填心兮不能语，寸断肠兮诉何处。春生万物妾不生，更恨香魂不相遇。
已知羽驾朝金阙，不用烧兰望玉京。应是易迁明月好，玉皇留看舞双成。
阳台后会杳无期，碧树烟深玉漏迟。半夜香风满庭月，花前空赋别离诗。
合其天地合其元，子母相逢不敢言。先汞后铅真道大，莫教失伴鹤归天。
自叹多情是足愁，况当风月满庭秋。洞房偏与更声近，夜夜灯前欲白头。
水柔逐器知难定，云出无心肯再归。惆怅春风楚江暮，鸳鸯一只失群飞。
云峰满目放春晴，历历银钩指下生。自恨罗衣掩诗句，举头空羡榜中名。
江上东西离别饶，旧条折尽折新条。亦知春色人将去，犹胜狂风取次飘。
箭利弓调四镇兵，蕃人不敢近东行。沿边千里浑无事，唯见平安火入城。
今朝街鼓何人听，朝客开门对雪眠。岂比直庐丹禁里，九重天近色弥鲜。
浮萍重叠水团圆，客绕千遭屐齿痕。莫惊池里寻常满，一井清泉是上源。
才归龙尾含鸡舌，更立螭头运兔毫。阊阖欲开金漏尽，冕旒初坐御香高。
花落莺飞深院静，满堂宾客尽诗人。城中杯酒家家有，唯是君家酒送春。
晓上上方高处立，路人羡我此时身。白云向我头上过，我更羡他云路人。
昨是儿童今是翁，人间日月急如风。常闻欲向沧江去，除我无人与子同。
官罢江南客恨遥，二年空被酒中消。不知暗数春游处，偏忆扬州第几桥。
乱叠千峰掩翠微，高人爱此自忘机。春风若埽阶前地，便是山花带锦飞。
何处邀君话别情，寒山木落月华清。莫愁今夜无诗思，已听秋猿第一声。
莫驱归骑且徘徊，更遣离情四五杯。醉后不忧迷客路，遥看瀑布识天台。
班藤为杖草为衣，万壑千峰独自归。纵令相忆谁相报，桂树岩边人信稀。
高栖只在千峰里，尘世望君那得知。长忆去年风雨夜，向君窗下听猿时。
千树繁红绕碧泉，正宜尊酒对芳年。明朝欲饮还来此，只怕春风却在前。
每欲寻君千万峰，岂知人世也相逢。一瓢遗却在何处，应挂天台最老松。
三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
老去唯将药裹行，无家无累一身轻。却教年少取书卷，小字灯前斗眼明。
虎迹新逢雨后泥，无人家处洞边溪。独行归客晚山里，赖有鹧鸪临路岐。
紫烟捧日炉香动，万马千车踏新冻。绣衣年少朝欲归，美人犹在青楼梦。
师子座中香已发，西方佛偈南僧说。惠风吹尽六条尘，清净水中初见月。
身狎吴儿客在蜀，春深屡唱思乡曲。峨眉风景无主人，锦江悠悠为谁绿。
独鹤孤云两难说，明朝又作东西别。知君少壮无几年，莫爱闲吟老松月。
欲驻如今未老形，万重山上九芝清。君今若问采芝路，踏水踏云攀杳冥。
故国名园久别离，今朝楚树发南枝。晴天归路好相逐，正是峰前回雁时。
十里惟闻松桂风，江山忽转见龙宫。正与休师方话旧，风烟几度入楼中。
微黄才绽未成阴，绣户珠帘相映深。长恨早梅无赖极，先将春色出前林。
隋家堤上已成尘，汉将营边不复春。只向江南并塞北，酒旗相伴惹行人。
风惹闲云半谷阴，岩西隐者醉相寻。草衰乍觉径增险，叶尽却疑溪不深。
鸟啄灵雏恋落晖，村情山趣顿忘机。丹成道士过门数，叶尽寒猿下岭稀。
青山前，青山后，登高望两处。两处今何有？烟景满川原，离人堪白首。
蜀相西驱十万来，秋风原下久裴回。长星不为英雄住，半夜流光落九垓。
膺宝图，执左契。德应天，圣飨帝。荐表衷，荷灵惠。寿万年，祚百世。
微烟已辨秦中树，远梦更依江上台。看落晚花还怅望，鲤鱼时节入关来。
无地无媒只一身，归来空拂满床尘。尊前尽日谁相对，唯有南山似故人。
知有岩前万树桃，未逢摇落思空劳。年年盛发无人见，三十六溪春水高。
斜日横窗起暗尘，水边门户闭閒春。千竿竹里花枝动，只道无人似有人。
台殿参差日堕尘，坞西归去一庵云。寒泉何处夜深落，声隔半岩疏叶闻。
噪蝉声乱日初曛，弦管楼中永不闻。独奈愁人数茎发，故园秋隔五湖云。
碧树如烟覆晚波，清秋欲尽客重过。故园亦有如烟树，鸿雁不来风雨多。
孤亭影在乱花中，怅望无人此醉同。听尽暮钟犹独坐，水边襟袖起春风。
宫乌栖处玉楼深，微月生檐夜夜心。香辇不回花自落，春来空佩辟寒金。
浪花如雪叠江风，社过高秋万恨中。明日便随江燕去，依依俱是故巢空。
节过重阳菊委尘，江边病起杖扶身。不知此日龙山会，谁是风流落帽人。
故园回首雁初来，马上千愁付一杯。惟有新诗似相识，暮山吟处共徘徊。
和如春色净如秋，五月商山是胜游。当昼火云生不得，一溪萦作万重愁。
明月萧萧海上风，君归泉路我飘蓬。门前虽有如花貌，争奈如花心不同。
穿杨力尽独无功，华发相期一夜中。别到江头旧吟处，为将双泪问春风。
玉钩斜傍画檐生，云匣初开一寸明。何事最能悲少妇，夜来依约落边城。
云别青山马踏尘，负才难觅作闲人。莫言馆驿无公事，诗酒能消一半春。
一幅轻绡寄海滨，越姑长感昔时恩。欲知别后情多少，点点凭君看泪痕。
忆别悠悠岁月长，酒兵无计敌愁肠。柔丝漫折长亭柳，绾得同心欲寄将。
四汉储宫定不倾，可能园绮胜良平。举朝公将无全策，借请闲人羽翼成。
寒灯孤对拥青毡，牢落何如似客边。却忆花前酣后饮，醉呼明月上遥天。
客里逢春一惘然，梅花落尽柳如烟。无情最恨东来雁，底事音书不肯传。
蝶恋晚花终不去，鸥逢春水固难飞。野人心地都无著，伴蝶随鸥亦不归。
尘土无因狎隐沦，青山一望每伤神。可能前岭空乔木，应有怀才抱器人。
惆怅人间万事违，两人同去一人归。生憎平望亭前水，忍照鸳鸯相背飞。
不望金舆到锦帷，人间乐极即须悲。若言要识愁中貌，也似君恩日日衰。
慈恩雁塔参差榜，杏苑莺花次第游。白日有愁犹可散，青山高卧况无愁。
今年八月十五夜，寒雨萧萧不可闻。如练如霜在何处，吴山越水万重云。
红蕉曾到岭南看，校小芭蕉几一般。差是斜刀剪红绢，卷来开去叶中安。
一生所遇唯元白，天下无人重布衣。欲别朱门泪先尽，白头游子白身归。
洛阳自古多才子，唯爱春风烂漫游。今到白家诗句出，无人不咏洛阳秋。
出拥楼船千万人，入为台辅九霄身。如何更羡看灯夜，曾见宫花拂面春。
乌家若下蚁还浮，白玉尊前倒即休。不是春来偏爱酒，应须得酒遣春愁。
浮生不定若蓬飘，林下真僧偶见招。觉后始知身是梦，更闻寒雨滴芭蕉。
长爱谢家能咏雪，今朝见雪亦狂歌。杨花道即偷人句，不那杨花似雪何。
虚空落泉千仞直，雷奔入江不暂息。今古长如白练飞，一条界破青山色。
客窗强饮太匆匆，急雨寒风意万重。蓦上心来消未得，梦回又听五更钟。
山中尽日无人到，竹外交加百鸟鸣。昨日小楼微雨过，樱桃花落晚风晴。
柳花扑帘春欲尽，绿阴障林莺乱啼。秖愁明日送春去，落日满园啼竹鸡。
花未发，增所思，及见花开转益悲。花开未发尚有期，独我情怀未见时。
北阙同云掩晓霞，东风春雪满山家。琼章定少千人和，银树先开六出花。
彭泽先生酒满船，五株栽向九江边。长条细叶无穷尽，管领春风不计年。
九重烟暖折槐芽，自是升平好物华。今日始知春气味，长安虚过四年花。
虽言千骑上头居，一世生离恨有馀。叶下绮窗银烛冷，含啼自草锦中书。
今日相逢落叶前，洞庭秋水远连天。共说金华旧游处，回看北斗欲潸然。
雪晴云散北风寒，楚水吴山道路难。今日送君须尽醉，明朝相忆路漫漫。
门外便伸千里别，无车不得到河梁。高楼直上百馀尺，今日为君南望长。
他寝此时吾不寝，近秋三五日逢晴。相思唯有霜台月，望尽孤光见却生。
老子堂前花万树，先生曾见几回春。夜煎白石平明吃，不拟教人哭此身。
破却千家作一池，不栽桃李种蔷薇。蔷薇花落秋风起，荆棘满庭君始知。
芍药花开出旧栏，春衫掩泪再来看。主人不在花长在，更胜青松守岁寒。
东山残雨挂斜晖，野客巢由指翠微。别酒稍酣乘兴去，知君不羡白云归。
连山画出映禅扉，粉壁香筵满翠微。坐来炉气萦空散，共指晴云向岭归。
杜宇冤亡积有时，年年啼血动人悲。若教恨魄皆能化，何树何山着子规。
惆怅多山人复稀，杜鹃啼处泪沾衣。故园此去千馀里，春梦犹能夜夜归。
欲写人间离别心，须听鸣凤似龙吟。江南曲尽归何处，洞水山云知浅深。
鸟啼花发柳含烟，掷却风光忆少年。更上高楼望江水，故乡何处一归船。
不到山阴十二春，镜中相见白头新。此生不复为年少，今日从他弄老人。
野人本自不求名，欲向山中过一生。莫嫌憔悴无知己，别有烟霞似弟兄。
身执金吾主禁兵，腰间宝剑重横行。接舆亦是狂歌者，更就将军乞一声。
新系青丝百尺绳，心在君家辘轳上。我心皎洁君不知，辘轳一转一惆怅。
渡头风晚叶飞频，君去还吴我入秦。双泪别家犹未断，不堪仍送故乡人。
别恨离肠空恻恻，风动虚轩池水白。莫言灵圃步难寻，有心终效偷桃客。
夜久歌声怨咽，残月，菊冷露微微。看看湿透缕金衣，归摩归，归摩归。
曲砌蝶飞烟暖，春半，花发柳垂条。花如双脸柳如腰，娇摩娇，娇摩娇。
公子求贤未识真，欲将毛遂比常伦。当时不及三千客，今日何如十九人。
十里黄云白日曛，北风吹雁雪纷纷。莫愁前路无知己，天下谁人不识君。
青山长在境长新，寂寞持竿一水滨。及得王师身已老，不知辛苦为何人。
花满西园月满池，笙歌摇曳画船移。如今暗与心相约，不动征旗动酒旗。
海棠初发去春枝，首唱曾题七字诗。今日能来花下饮，不辞频把使头旗。
云水苍茫日欲收，野烟深处鹧鸪愁。知君万里朝天去，为说征南已五秋。
曾伴浮云归晚翠，犹陪落日汎秋声。世间无限丹青手，一片伤心画不成。
而今用武尔攻文，流辈干时独卧云。白发青袍趋会府，定应衡镜却惭君。
未敢分明赏物华，十年如见梦中花。游人过尽衡门掩，独自凭栏到日斜。
细雨满江春水涨，好风留客野梅香。避秦不是无归意，一度逢花一断肠。
一月主人笑几回，相逢相识且衔杯。眼看春色如流水，今日残花昨日开。
忆得前年君寄诗，海边三见早梅词。与君犹是海边客，又见早梅花发时。
酒醒拨剔残灰火，多少凄凉在此中。炉畔自斟还自醉，打窗深夜雪兼风。
江上闻莺禁火时，百花开尽柳依依。故园兄弟别来久，应到清明犹望归。
门横金锁悄无人，落日秋声渭水滨。红叶下山寒寂寂，湿云如梦雨如尘。
病香无力被风欺，多在青苔少在枝。马上行人莫回首，断君肠是欲残时。
青溪访道凌烟曙，王子仙成已飞去。更值空山雷雨时，云林薄暮归何处。
垄上流泉垄下分，断肠呜咽不堪闻。嫦娥一入月中去，巫峡千秋空白云。
花映垂杨汉水清，微风林里一枝轻。即今江北还如此，愁杀江南离别情。
闽地高僧楚地逢，僧游蛮锡挂垂松。白云逸性都无定，才出双峰爱五峰。
树下星沉月欲高，前溪水影湿龙毛。洞天云冷玉花发，公子尽披双锦袍。
新授金书八素章，玉皇教妾主扶桑。与君一别三千岁，却厌仙家日月长。
此生终使此身闲，不是春时且要还。寄语桃花与流水，莫辞相送到人间。
抛杉背柏冷僧帘，锁月梳风出殿檐。还似天台新雨后，小峰云外碧尖尖。
一别人间岁月多，归来人事已销磨。惟有门前鉴池水，春风不改旧时波。
涉绿水兮采红莲，水漫漫兮花田田。舟容与兮白日暮，桂水浮兮不可度。
莫讶相如献赋迟，锦书谁道泪沾衣。不须化作山头石，待我堂前折桂枝。
深羡青城好洞天，白龙一觉已千年。铺云枕石长松下，朝退看书尽日眠。
九天天远瑞烟浓，驾鹤骖鸾意已同。从此三山山上月，琼花开处照春风。
无端舍钓学干名，不得溪山养性情。自省此身非达者，今朝羞拜四先生。
巡堤听唱竹枝词，正是月高风静时。独向东南人不会，弟兄俱在楚江湄。
香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
东乌西兔似车轮，劫火桑田不复论。唯有风光与踪迹，思量长是暗销魂。
莫嫌谈笑与经过，却恐闲多病亦多。若遣心中无一事，不知争奈日长何。
两岸绿芜齐似剪，掩映云山相向晚。船头独立望长空，日艳波光逼人眼。
旧苑新晴草似苔，人还香在踏青回。今朝此地成惆怅，已后逢春更莫来。
漠漠轻阴晚自开，青天白日映楼台。曲江水满花千树，有底忙时不肯来。
莫道官忙身老大，即无年少逐春心。凭君先到江头看，柳色如今深未深。
窜逐三年海上归，逢公复此著征衣。旋吟佳句还鞭马，恨不身先去鸟飞。
新年都未有芳华，二月初惊见草芽。白雪却嫌春色晚，故穿庭树作飞花。
山作剑攒江写镜，扁舟斗转疾于飞。回头笑向张公子，终日思归此日归。
雪飐霜翻看不分，雷惊电激语难闻。沿涯宛转到深处，何限青天无片云。
休垂绝徼千行泪，共泛清湘一叶舟。今日岭猿兼越鸟，可怜同听不知愁。
火透波穿不计春，根如头面干如身。偶然题作木居士，便有无穷求福人。
百叶双桃晚更红，窥窗映竹见玲珑。应知侍史归天上，故伴仙郎宿禁中。
当时心事已相关，雨散云飞一饷间。便是孤帆从此去，不堪重上望夫山。
红兰吐艳间夭桃，自喜寻芳数已遭。珠佩鹤桥从此断，遥天空恨碧云高。
护霜云映月朦胧，乌鹊争飞井上桐。半夜酒醒人不觉，满池荷叶动秋风。
书来未报几时还，知在三湘五岭间。独立衡门秋水阔，寒鸦飞去日衔山。
竹林会里偏怜小，淮水清时最觉贤。莫倚儿童轻岁月，丈人曾共尔同年。
满地霜芜叶下枝，几回吟断四愁诗。汉家若欲论封禅，须及相如未病时。
愁云漠漠草离离，太乙句陈处处疑。薄暮毁垣春雨里，残花犹发万年枝。
万年枝下昔同趋，三事行中半已无。路自长沙忽相见，共惊双鬓别来殊。
尽日看云首不回，无心都大似无才。可怜光彩一片玉，万里晴天何处来？
莎深苔滑地无尘，竹冷花迟剩驻春。尽日弄琴谁共听，与君兼鹤是三人。
两崖开尽水回环，一叶才通石罅间。楚客莫言山势险，世人心更险于山。
人言日远还疏索，别后都非未别心。唯我忆君千里意，一年不见一重深。
风香春暖展归程，全胜游仙入洞情。一路缘溪花覆水，不妨闲看不妨行。
风恼花枝不耐频，等闲飞落易愁人。殷勤最是章台柳，一树千条管带春。
不爱人间紫与绯，却思松下著山衣。春郊雨尽多新草，一路青青蹋雨归。
若论秋思人人苦，最觉愁多客又深。何况病来惆怅尽，不知争作送君心。
水阔江天两不分，行人两处更相闻。遥遥已失风帆影，半日虚销指点云。
剑南风景腊前春，山鸟江风得雨新。莫怪送君行较远，自缘身是忆归人。
世上无媒似我希，一身惟有影相随。出门便作焚舟计，生不成名死不归。
高树蝉声入晚云，不唯愁我亦愁君。何时各得身无事，每到闻时似不闻。
乡无竹圃为三径，贫寄邻家已二年。惟有素风身未坠，世间开口不言钱。
吏散重门印不开，玉琴招鹤舞裴回。野人为此多东望，云雨仍从海上来。
幽人往往怀麻姑，浮世悠悠仙景殊。自从青鸟不堪使，更得蓬莱消息无。
江逢九派人将别，猿到三声月为秋。不知相见更何日，此夜少年堪白头。
但恐红尘虚白首，宁论蹇逸分先后。莫占莺花笑寂寥，长安春色年年有。
梧桐坠露悲先朽，松桂凌霜倚后枯。不是世间长在物，暂分贞脆竟何殊。
忆昨雨多泥又深，犹能携妓远过寻。满空乱雪花相似，何事居然无赏心。
数竿苍翠拟龙形，峭拔须教此地生。无限野花开不得，半山寒色与春争。
三十年来江上游，水清鱼见不吞钩。钓竿斫尽重栽竹，不计工夫得便休。
一任孤舟正又斜，乾坤何路指生涯。抛岁月，卧烟霞，在处江山便是家。
静在须禅动即禅，断云孤鹤两萧然。烟浦畔，月川前，槁木形骸在一船。
有鹤翱翔出海风，往来踪迹在虚空。图不得，弄何穷，日月还教没此中。
阿母桃花方似锦，王孙草色正如烟。不须更向沧溟望，惆怅欢情恰一年。
东阁移尊绮席陈，貂簪龙节更宜春。军城画角三声歇，云幕初垂红烛新。
水国蒹葭夜有霜，月寒山色共苍苍。谁言千里自今夕，离梦杳如关塞长。
昔以多能佐碧油，今朝同泛旧仙舟。凄凉逝水颓波远，惟有碑泉咽不流。
云卷庭虚月逗空，一方秋草尽鸣虫。是时兄弟正南北，黄叶满阶来去风。
虎蹲峰状屈名牛，落日连村好望秋。不为时危耕不得，一犁风雨便归休。
千题万咏过三旬，忘食贪魔作瘦人。行处便吟君莫笑，就中诗病不任春。
两地旌旗拥一身，半缘伤旧半荣新。州人若忆将军面，写取雕堂报国真。
春霖朝罢客西东，雨足泥声路未通。独爱千峰最高处，一峰初日白云中。
春来还似去年时，手把花枝唱竹枝。狂瘦未曾餐有味，不缘中酒却缘诗。
到处吟兼上马吟，总无愁恨自伤心。无端梦得钧天乐，尽觉宫商不是音。
符亭之地雅离群，万古悬泉一旦新。若念农桑也如此，县人应得似行人。
一曲新声惨画堂，可能心事忆周郎。朝来为客频开口，绽尽桃花几许香。
鬓下初惊白发时，更逢离别助秋悲。从今不学四方事，已共家人海上期。
毫末成围海变田，单家依旧住溪边。比来已向人间老，今日相过却少年。
仙人此夜忽凌波，更唱瑶台一遍歌。嫁与将军天上住，人间可得再相过。
凤梭停织鹊无音，梦忆仙郎夜夜心。难得相逢容易别，银河争似妾愁深。
蝶散莺啼尚数枝，日斜风定更离披。看多记得伤心事，金谷楼前委地时。
离别家乡岁月多，归来人事半消磨。惟有门前鉴湖水，春风不减旧时波。
剪雨裁云一节秋，落梅杨柳曲中留。尊前暂借慇勤看，明月曾闻向陇头。
片片飞来静又闲，楼头江上复山前。飘零尽日不归去，帖破清光万里天。
桃李栽成艳格新，数枝留得小园春。半红半白无风雨，随分夭容解笑人。
乱绳千结绊人深，越罗万丈表长寻。杨柳在身垂意绪，藕花落尽见莲心。
旅怀秋兴正无涯，独倚危楼四望赊。谷变陵迁何处问，满川空有旧烟霞。
背云冲石出深山，浅碧泠泠一带寒。不独有声流出此，会归沧海助波澜。
我多吏事君多病，寂绝过从又几旬。前日龙山烟景好，风前落帽是何人。
暮春桥下手封书，寄向江南问越姑。不道诸郎少欢笑，经年相别忆侬无。
幽人春望本多情，况是花繁月正明。竟夕无言亦无寐，绕阶芳草影随行。
侍从甘泉与未央，移舟偏要近垂杨。樱桃未绽梅花老，折得柔条百尺长。
南园日暮起春风，吹散杨花雪满空。不惜杨花飞也得，愁君老尽脸边红。
高峰偃蹇云崔嵬，层崖巨壑长峡开。龙蛇纵横虎豹乱，古栈朽灭埋深苔。
南望乡闾隔楚云，归心迢递更纷纭。何因得共飞帆上，细看长江濯锦文。
孤云野鹤任天真，乘兴游梁又适秦。兴去却归南国去，黄山何谢武陵春。
只有閒情搜景物，不将客鬓惜流光。京华才子多文会，众许清词每擅场。
霜髯病叟掩闲扃，禅客相寻有故情。每忆江南初识面，至今犹得爱才名。
哦吟但写胸中妙，饮酒能忘身后名。但愿长閒有诗酒，一溪风月共清明。
汉武年高慢帝图，任人曾不问贤愚。直饶四老依前出，消得江充宠佞无。
秋染棠梨叶半红，荆州东望草平空。谁知孤宦天涯意，微雨萧萧古驿中。
梨花如雪已相迷，更被惊乌半夜啼。帘捲玉楼人寂寂，一钩新月未沉西。
东风吹绿上汀洲，染出江南一片愁。长到春来问芳草，不知何地可忘忧。
閒画金钗记远人，杜鹃啼血又残春。琵琶弦上无多字，近日相思弹不真。
霜蹄踏月早朝回，尾弄红丝拂紫苔。日暖龙池初洗罢，尚方闻进御鞍来。
半幅生绡雪色寒，鲛人相赠比琅玕。华清浴罢恩波媚，南浦伤时泪雨斑。
日暮天寒白雪频，扁舟夜半未归人。想因不尽山阴兴，留向丹青入梦清。
秋水秋空一样明，柳阴不系小舟轻。玉堂金马非吾梦，月色芦花同醉醒。
君家竹好别来久，有客解道今平安。最忆窗西万竿绿，几番清影上儒冠。
百屋堆钱等梦回，春风多误燕归来。如何四壁都无物，独向人间傲劫灰。
鸾舆五月幸龙冈，宣唤新声促晓妆。拨断冰弦秋满眼，塞天云碧草茫茫。
越罗蜀锦旧衣裳，赢得旁人识赐香。莫对琵琶思往事，声声弹出断人肠。
湖上无书问老逋，冰霜岩壑耐清孤。入更月上天全白，转首春风是画图。
东风吹落战尘沙，梦想西湖处士家。只恐江南春意减，此心元不为梅花。
如何小小作丝纶。只向湖中养一身。任公子，尔何人。枉钓如山截海鳞。
桃花波起五湖春。一叶随风万里身。钓丝细，香饵匀。元来不是取鱼人。
酿蜜筒香蜂报衙，杏梁泥歇燕成家。浮萍断送春归去，尽向东流载落花。
常约高僧访上方，峰头老树挂斜阳。仙翁何处归来晚，风落松花满石床。
西风吹起白头波，半夜扁舟掠岸过。不向长桥沽一醉，满天明月奈秋何！
负薪行唱路迢迢。几朵梅花担上挑。风正急，雪初飘。曲中犹自忆前朝。
春寒恻恻掩重门，金鸭香残火尚温。燕子不来花又落，一庭风雨自黄昏。
夕阳欲下少行人，绿遍苔茵路不分。修竹万竿松影乱，山风吹作满窗云。
翡翠双飞不待呼，鸳鸯并宿几曾孤。生憎宝带桥头水，半入吴江半太湖。
暖沁香篝宿火温，绛纱红烛照黄昏。自怜不废千金夜，帐底吹笙倒玉尊。
春日高楼闻竹枝，梨花如雪柳如丝。珠帘不被东风捲，只有空梁燕子知。
烟中白鹤独飞还，相伴孤云尽日閒。落日放船湖水上，一帘秋色看青山。
银瓶春静竹风来，愁向花前把一杯。不得幽人相伴住，西园雨里亦须开。
山人爱竹手自种，万个直临江水边。长吟浪被秋风觉，散作宫商声满天。
半生长以客为家，罢直初来瀚海槎。始信人间行不尽，天涯更复有天涯。
沉沉画戟隐高牙，月满闽都十万家。竹外小曹人睡稳，杖藜独立听鸣蛙。
慈乌夜夜向人啼，几度纱窗兔魄低。自有平安三百字，无因却寄大江西。
御沟新绿动朱阑，沟上垂杨尽可看。惟有西山九千仞，朝朝阙角倚晴寒。
忽逢芳草思绵绵，绿遍郊原翠满川。不是王孙归未得，尽缘春色有今年。
萝径阴阴近百层，金舆记是昔人登。山僧苦避寻诗者，牢闭柴门唤不应。
东郊芳草绿萋萋，欲到浑如恋马蹄。总是都门好春色，随人直到大江西。
鉴尽公卿写尽真，此心澄彻故通神。世间未用论沧海，何日河流照得人？
春城客子酒著颜，迢迢秋浦是乡关。江风海月棹歌去，南寻李白何日还。
夹道青青到凤城。一般飞絮两般情。离筵见处泣相送，归鞍扑著喜相迎。
象口香消冷瑞烟，锦衾罗荐任朝眠。一心要续怀春梦，不管啼莺绕槛前。
娇春杨柳暗藏鸦，掩映文窗一树花。寒食清明都过了，悄无车马问侬家。
苍衣雪颈冻难飞，寂寞寒梢独自栖。别有春明好风景，绿杨如画乳莺啼。
昨日流莺今日蝉，无端世故苦相煎。长安多少封侯骨，雨打风吹过少年。
云顶嵯峨蛇阵长，锦江春日淡无光。老翁白发升平世，閒倚东风看海棠。
城南城北渺风烟，一度论文月再圆。肠断而今更愁绝，蓬莱云隔楚江天。
闻君家住古长沙，吴楚川途万里赊。九衢夏木皆尘土，归棹惟应看藕花。
软红尘里换青衫，弹铗歌残策去骖。不用临岐重惆怅，落花迎棹过江南。
九重天子恩如海，雷雨斯须遍八荒。南土不寒多草木，却愁无地著秋霜。
南北东西画舫通，卖鱼输稻不愁风。邻人使北归来说，车马京尘十丈红。
谁知物外一山川，缥缈楼台小有天。不向溪头遇仙子，桃花流水亦悠然。
林间二客形骸俗，江上扁舟波浪愁。万里乾坤少知己，一竿风月自优游。
烟霭空濛江上山，晴时不及雨时看。沙鸥笑杀亭前客，有底忙时不倚阑。
风抟万鹤下瑶台，九市无人夜拨灰。可惜西湖歌舞地，春深触处长蒿莱。
半林斜日带晴霞，仿佛柴桑处士家。千里田园归未得，只疑此地有黄花。
一椽茅屋小如舟，百尺长松在上头。更得秋风田二顷，底须骑鹤上扬州。
知音重遇已忘忧，况复边山七月秋。联句弦歌清夜乐，人生适意亦何忧。
黄花红叶满秋山，月浸银河夜未阑。寂寞梧桐深院落，有人何处倚阑干。
衰年且喜志微伸，镜里惊看白发新。何日得游云水去，秋江鸥鹭淡相亲。
虚名羁我未能归，羞见冥冥一雁飞。拜扫松楸定何日，不堪双泪对君挥。
区区游子困风尘，就路还家触处真。芳草满川桃李乱，风光全似故园春。
石女翩翻鸟道飞，渊明琴上抚冰丝。缓歌劫外阳春曲，慢看盘中白雪词。
画柱青苔卧寂寥，綵绳无计恋春娇。可怜明月梨花院，閒煞春风第一宵。
桃花惯听玄都观，万树梨花是压沙。一夕春风俱埽地，雪香庭下尽桑麻。
马驼残梦过前溪，云锁空山雪四垂。勋业本从辛苦得，可怜歌酒富家儿。
霜满溪桥月满山，哦诗驴背怯清寒。那知年少青楼客，醉拥芙蓉梦未阑。
谁写江南雨后岑，清寒空阔扑云林。何当载我图书去，共试野航春水深。
万瓦连云人世空，一鸡啼日海波红。欲窥倒影清溟外，故著危亭紫翠中。
故山茅屋破仍欹，惆怅西风日夜吹。今日偶来高处望，严家亭上立多时。
阑干欹曲护群芳，恐似陶家欲就荒。日午坐来松影合，南风吹雨似秋凉。
千里长河五年戍，万山风雪断来音。屋头昨夜霜如席，愁折金闺一寸心。
山上亭亭竹万竿，山前花木曲阑干。高情谁似山人好，教子读书不觅官。
中州元气文章伯，四海今知有使君。一片济时心未了，风棱亦足张吾军。
诗礼庭闱少日情，乱来风雨一灯青。慇勤著就三千字，留与诸孙见典刑。
几年乡梦隔江湖，此日登临兴不孤。小艇欲行无远近，不愁归醉要人扶。
独携凤管入岩扉，树拂春风草拂衣。不敢更吹天上曲，恐惊石散作云飞。
困雨愁烟湿锦丝，脂痕轻染最娇枝。曲阑长断春风晚，花未开时色已衰。
卷中秋色似江皋，已觉轩窗走六鳌。笑我气吞云梦泽，更将椽笔起波涛。
山中折花摇白云，一枝赠我寒食春。薄帘隔晴不须卷，恐随蝴蝶飞成尘。
南国春时不似秋，春风肠断燕飞楼。凭君莫问空中字，一带联翩写去愁。
添烛须教夜达晨，继茶莫遣睡欺人。城南桃李城东柳，政好联镳管领春。
不是车中有布乎，亦非客子事狂图。却须侧挂一壶酒，道路荒凉无处沽。
华胥乡里有东篱，冉冉寒香步步迷。政尔神交陶靖节，月斜霜落忽闻鸡。
真龙幻出笑谈间，想像初离十二闲。只恐风雷终变化，九天飞去几时还。
杳杳层楼出半山，森森寒木护重关。白云不去为霖雨，要与青山一样閒。
苍苔满径树连村，中有幽人屐齿痕。此去客来宜定约，无诗无酒不开门。
倚空寒立翠孱颜，楼在重云缥缈间。松下罢琴人未去，夕阳应待鹤飞还。
野人饮具谢玻璃，自有天然软玉卮。荡漾翠涛擎不定，有人谋笑任淋漓。
翠寒深处覆苍苔，香雾霏霏晚自开。从此一筇双不借，寻诗迎客几徘徊。
芙蓉花，为谁好，洞房昨夜将军老。将军老去空铁衣，漆灯照室人不归。
闻说山中新酒熟，野人乘兴过江来。小窗无处看春色，一树梅花雪里开。
买舟南浦秋闻雁，呼酒西窗夜剪灯。何处玉箫天似水，琼花一夜白如冰。
踏马归来过早春，空阶已见草如茵。东风吹绿青溪柳，马上轻寒不著人。
城外青溪出洞门，道人归去日长曛。柳花满地无人扫，隔水遥看是白云。
十丈雪帆拂斗杓，星槎风急浪花飘。夜深露冷银河近，卧听天孙织绛绡。
雪满寒江压酒旗，江南无处不堪题。小舟载得梅花去，渡领春风过水西。
道傍杨柳已栖鸦，几度春深未到家。城北城南干树雪，行人马上看梨花。
佳期不负到重阳，细雨浓阴又可伤。试问东篱何处赏，有花无酒恼人肠。
两行老柏参天翠，银烛青骢御史回。深夜酒阑人散后，独留明月照霜台。
秋日留题翠壁层，出山聊近在山僧。肩舆又上沙头渡，隔水人家两岸灯。
公子将军两少年，绣衣白马杏花天。醉中送客归城暮，回首金沟月满船。
英雄去尽山河在，城郭荒凉草树迷。过客无心吊千古，落花风雨听莺啼。
船头夜静天如水，渡口潮平月在江。灯影摇波风不定，老龙吹浪湿篷窗。
骑马何人冲白雨，乘舆有客看青山。出城自谓身无事，冲雨看山未是閒。
百尺台中谁夜直，西廊斜月照东廊。五更梦觉春寒甚，帘外梨花满树霜。
一冬雨雪天涯客，千里云山马上诗。记得小红楼畔梦，杏花春雨早寒时。
扬州正月雨如丝，江上梅花已尽时。谁识能诗老何逊，晓寒明镜撚吟髭。
日高燕语捲帘迟，独倚东风看柳枝。三月柳花飞欲尽，远人凉露未归时。
水绕池塘朝饮马，月明苍柏夜鸣乌。年来南北几千里，却笑书生无远图。
柳花扑帘春欲尽，绿阴满窗莺乱啼。秪愁明日送春去，风雨满林闻竹鸡。
梅花落尽空吹笛，正月半头思远人。两岸好山青不断，一江微雨鹧鸪春。
阶前萱草花开尽，堂上主人消百忧。门外凉风吹树急，江南五月似凉秋。
玉骨冰清过岁寒，可怜蜂蝶已成团。如何不解相如渴，散尽江南一点酸。
潇潇风雨客心孤，且尽尊前酒一壶。夜半酒醒愁又到，一声白雁下平湖。
练湖秋水霜眼碧，坐对茅盈山色青。白日散花天女降，夜深钟磬尚闻经。
岁寒古木性所爱，况有此君初附之。江湖眼明世无几，太息不生元祐时。
石壁飞泉作雨声，野花满路酒初醒。吾侬何事不归去，一带长山马上青。
人家鸡犬隔痴岚，城郭微茫见塔尖。一片轻云笼马首，熟梅时节雨纤纤。
造物知余素爱山，一官故调万山间。山深民朴官无事，却为观山日不閒。
山留残雨湿拖云，竹引鲜飙细洒人。诗思清如寒水玉，休教落纸恐沾尘。
风漪翠舞躬耕稻，云锦红酣手种花。策杖寻君迷不得，有书声处是君家。
苍苍松柏贯四时，造物儿童元是私。戏綵高歌献寿卮，寿卮愿约乾坤期。
去年寒食在天涯，寒食今年又别家。天北天南人万里，春风开尽马莲花。
昔驾朱轮白橐驼，石驼曾见屡经过。苍颜今日应难识，瘦马服箱转旧坡。
旅怀夜永梦偏饶，明灭残灯独自挑。云外五更征雁尽，帐寒风冷雨潇潇。
层台重到记登临，物态熙熙春意深。手抚长松望西北，晚云千顷似归心。
青山坐对幽人老，依旧春风绿庭草。骑鲸一去不再来，愁看落花曾未埽。
黄鸟含啼怨未休，露桃倾泪洗凝愁。多情好在今成燕，双宿双飞直到头。
春逐花枝落酒杯，草随春色上高台。殷勤更把重帘捲，放入青天白日来。
恨别故人千里外，梦回孤枕四更过。轩窗何处无疏雨，不似芭蕉叶上多。
春寒每恨花开早，春暖何妨花较迟。休为玉人惊老去，春寒春暖总相宜。
桃李无言盼断春，值春潜处暖生云。晚来纵有残风雪，明日人閒总属春。
千里万里游子去，一行两行归雁来。休倚高楼起惆怅，满城桃李为春开。
晓来云捲四山晴，睡起池塘春水平。满眼东风吹柳絮，落花无语怨啼莺。
采莲歌断木兰舟，万里长风入戍楼。灵凤不来青鸟去，陇头江月可怜秋。
一树琼花手自栽，栽成盼得到春来。春来烂漫知多少，羞教群芳不敢开。
并倚春风映画堂，相偎应说夜来长。同枝同叶缘何事，脉脉芳心各自香。
不似刘郎初见时，尘埃憔悴损胭脂。多情阅尽行人面，醉倚春风果笑谁。
春尽山桃花满枝，怨春休道北来迟。人人正醉春时节，政是江南肠断时。
冻得梅花开不得，笑他和雪倚阑干。漫山漫岭知多少，尚对东风怯莫寒。
锦连钱晕玉连钱，簪袅行吟软玉鞭。可爱金莲花世界，与人长结画图缘。
一帘疏雨洗清明，啼杀东风陌上莺。寒勒百花开不得，问他春色与谁争。
不如归去不如归，吻裂血啼谁汝知。便休也把春催去，就去万花深处飞。
玉检素书鱼附去，锦笺瑶句凤衔来。桃花流水长春洞，也望群仙许再开。
不知何事伤游子，漫折閒花尽日吟。转觉忘机是啼鸟，静依芳草说春心。
积雪凝云失远岑，西风千里暗惊心。送君归去寒山外，寂寞归来独怅吟。
云压荒凉塞树依，倚楼停酒望君归。一天风雪晚来定，冻合乾坤鸟不飞。
半岭斜阳天淡淡，一川衰草角悠悠。云山望断中州远，衰草斜阳满目愁。
万里关山人去后，一江风雨雁来时。悠悠自别无消息，漫草新诗寄所思。
连日轻阴护好花，几场春梦绕天涯。寻思不记相逢处，又入街西卖酒家。
为慕公和爱啸台，结茅特就北山莱。须非树挂风瓢处，莫厌歌呼醉去来。
晓枕啼莺睡起慵，日高墙外趁游蜂。桃花零落联蝴蝶，燕子来时春意浓。
烟涵老柏苍龙瘦，云尽高峰冷翠横。野渡无人渡秋水，一江秋影浸寒晴。
长笑庭花各样妆，竞呈春色占时芳。孤标冰雪年年伴，只作人閒独自香。
神咏人歌不忍闻，若为天地净妖氛。重封一纸匡时策，哀乞兰台款奏君。
泪满云笺未怆神，高楼望不见飞尘。重重门户无人到，深锁桃花一院春。
一声长笛野云秋，思上高台最上头。红叶暮烟人北望，青山落日水东流。
望外青山断复连，望中明月缺还圆。碧云暮合横长笛，目送归鸿不尽天。
汉使却回凭寄语，汉家三十六将军。劝君莫话封侯事，触拨伤心不愿闻。
遥空无碍日凄凄，过雨平田尚有泥。极目断鸿明灭处，淡烟衰草一时低。
煌煌灯火万家新，和气薰涵太古春。有酒不妨连夜饮，金吾同是座中宾。
梅边读易看飞花，时复拈杯脸晕霞。一枕江南春梦破，两椽茅屋是吾家。
有客由来济水阴，凝寒驻马乱山深。新诗点检人间事，写出千秋万古心。
莫道神仙事渺茫，高人曾见海生桑。无因驻马寻清景，极目西南世路长。
宾雁来时燕又东，三年薄宦竟何功。晴窗偶读登楼赋，昨夜家山入梦中。
林壑微风草木香，红尘回首路茫茫。多情一片东山月，才到沧洲驻景长。
咫尺仙凡列二途，至人怀抱只清虚。一尊共适悠然趣，鲲化鹏抟不羡渠。
阅破浮生九十年，从来三乐得天全。情知不是尘中客，兀坐横琴答圣贤。
量若洪波重若山，紫薇花下愿君还。谁知金谷尘埃底，犹自哦诗敢破悭。
踏破寰中万里尘，争知骏骨委咸秦。飞腾不是书生分，东望家山一惨神。
泪痕滴透绿苔香，回首宫中已夕阳。万里山河天不管，只留一井属君王。
又骑官马过中原，袖有芝泥御墨痕。岭海孤臣天咫尺，五云回首是都门。
悬崖千仞铁崔嵬，势似飞虬捲海来。我见只疑山欲跃，马蹄不敢蹴青苔。
去年元日步瀛洲，兽舞天墀拜冕旒。山驿今朝一樽酒，微臣身在岭南州。
万里归来一叶舟，淡烟疏雨满汀洲。梦魂怪得清如许，身在潇湘第一州。
雨洗松阴绿未乾，今朝山下倚阑干。一天露重月华湿，七十二峰生翠寒。
车外尘沙十丈黄，车中客子黑貂裳。拂云堆上閒回首，无数征鸿带夕阳。
当日呼鹰意气雄，高台挥羽立秋风。自从一饱飞扬去，空有鸦啼夕照红。
绿衣无分惹天香，滴碎春愁玉漏长。日上海棠眠未醒，梦随蝴蝶出宫墙。
彭泽归来百念休，西风天地一悠悠。白衣未至沈吟久，一把寒香万古秋。
乾坤清夜玉含辉，万壑千岩景绝奇。一舸自来还自去，古今高卧可曾知。
一年归计又蹉跎，落尽梨花春不多。昨夜翠微深处宿，月明无奈子规何。
卧忆家山意转迷，十年踪迹几东西。出门无限阳关思，月落孤城鸡乱啼。
数板琼瑶踏未乾，沈吟不度据征鞍。孤山霁色无寻处，笑指梅花隔岁寒。
虚堂四面枕湖光，酝作芙蕖万斛香。独笑南薰更多事，强教西子舞霓裳。
挺挺千竿绕画檐，问君何事此掀髯。春风几度龙孙换，却是前身见子瞻。
扰扰浮生意未闲，寻幽得暇扣禅关。老僧倚槛心无事，目送寒潮入乱山。
姑苏台下水茫茫，麋鹿不来春草长。柳外阑干谁独倚，玉箫吹怨满斜阳。
七卷流传自李唐，夜深古纸发光芒。高人宴坐都无见，寂寂中庭月一方。
白云缺处露檐牙，鸡犬相闻仅数家。幽鸟不啼林寂寂，满山黄雾落松花。
蜀魄千年西复西，何时风隔别幽栖。中原万里多芳树，却傍五云深处啼。
薄云残雨晓天晴，暖翠浮岚入袂青。岸阁渔舟人不见，桃花深处水泠泠。
深萝一径曲通幽，空翠霏霏拥殿浮。桂冷松香僧睡去，月明閒却一庭秋。
落叶萧萧拥石阑，辘轳声断井花乾。夜深天阔风霜紧，雁落沧江月正寒。
玉堂仙忽枉华镳，客舍如何采涧毛。袖有建溪春一掬，莱山石鼎煮银涛。
昼篆萤行香半残，隔阑翠柳拂疏烟。勿论尘土东华客，著我僧毡听雨眠。
东山携妓嬉游日，敢意胸存万甲兵。今日总戎真竖子，徒耽歌舞误苍生。
弯头又益湖南贼，近郭时时虏掠人。足食足兵无早计，明年此际恐无人。
山鹊翅翻红两两，野花香并翠双双。倦行有客春伤酒，笑索无题昼倚窗。
白发萧骚日夜生，玄云消尽雪霜明。新栽花木可怜长，旧著衣裳不忍更。
白玉似人蒲室老，黄金如价草堂文。笔濡华盖山前月，光动石头城上云。
青山白日野中看，南国佳人翠袖寒。老树不堪承雨露，龙孙春满锦阑干。
香积厨边华雨纷，翻经台上柏烟焚。不知飞锡游何处，应在天台看白云。
万里江天欲雪时，石梁斜路枕寒漪。山翁拟觅春消息，踏遍青苔未有诗。
吟屋萧疏霜后村，江头千树欲黄昏。等閒又被春风觉，添得寒梢月一痕。
天地飘飘老此身，一怀幽思为谁伸。春来犹有登临趣，拟向山中觅故人。
平生山水最相亲，蜡屐长随野鹿群。未似月潭双足健，东南踏遍万重云。
北桥桥下春水生，画桡两两蛟龙争。晚风楼畔珠帘捲，倚棹何人听玉笙。
扁舟一叶任西东，烟水微茫处处同。钓罢归来无个事，数声欸乃夕阳中。
老树槎牙倚半空，苍筠叶叶带秋风。欲将岁晚论心事，遥忆美人江水东。
碧嶂层层玉洞秋，云烟缥缈似丹丘。祗应与子携琴去，共住仙人十二楼。
老干悬霜紫翠分，一山风雨半空闻。携琴欲扫苔根石，为写秋声寄白云。
乱山深处过中秋，只有风湍拍石头。赖是今宵无月色，若令月出转添愁。
苑路东西草色遥，阑干曲曲似飞桥。水晶殿外檐铃响，疑是銮舆早散朝。
朱颜亸鬓怯轻寒，欲托奇毛吐肺肝。想得剑关春日暮，梦中犹作海棠看。
阆苑春深花半开，泠泠金水泻瑶台。非云非雾天街绕，群玉山头驾凤回。
金铺蹲兽钥衔鱼，碧树沈沈白玉除。留后命严番直肃，五云深处掌图书。
锦鞋裁来五色丝，千方制就欲谁衣。自惭输与天孙巧，凡女从今不下机。
经年不见刘郎画，山色溪光共可人。底事往来沧海客，钓舟容易许相亲。
远山迢递近山高，茅屋溪声阅涧毛。江浦潮来帆正疾，日边归客顿相遭。
千里青山绿树深，雨中骑马惬幽寻。故园松柏秋风早，无限新愁上客心。
手携数尺绿玉杖，口诵青囊一卷经。莫向北山寻旧隐，夜深猿鹤不堪听。
立马卧龙山下路，白云东去是吾家。烦君为寄西风信，直到疏篱问菊花。
曾向山房夜听琴，白云有约许重寻。吟成立尽虚檐月，落叶满庭秋意深。
白昼炉熏袅碧烟，小窗清梦快游仙。人间何处无瑶草，不信蓬壶别有天。
红妆初映酒杯酣，斜倚西风转不堪。霜后池塘秋欲尽，令人惆怅忆江南。
满目西风塞上尘，五花骢马转精神。凭君莫射双飞雁，恐有音书寄远人。
野径穿云入翠微，山家茅屋掩柴扉。扁舟独钓沧江上，风雨满船犹未归。
枝头春雪瑩芳樽，绰约冰姿袭醉魂。翠羽影残清梦觉，满天霜月正黄昏。
五色烟中玉女窗，凤歌鸾舞一双双。除是飞琼方教得，紫箫吹彻不成腔。
野人独卧山中屋，夜半雨声清梦熟。起来竹下一开门，秋入千峰月如玉。
长恐心期愧古人，半生曾未拜车尘。独怜身世枯蓬草，零落秋风不见春。
情知望帝是前生，春尽江南忆锦城。到处青山山有树，如何偏起故乡情。
雨过群山扫绿埃，无穷野色望中开。渔樵往往斜阳外，只隔前川唤不来。
我怀别后向谁论，雪曲成时苦忆君。何处有楼三百尺，抱琴长对子山云。
寂寞荒庭总是秋，菊花开晚尚风流。斜阳病起一相对，底事旁人不解愁。
我屋清阴未苦浓，天教头角破苔封。明朝一一青云上，谁信山中有八龙。
澹月溶溶隔画楼，一枝香雪近帘钩。山禽似怨春归早，独立花间自白头。
红尘飞不到青山，留得诗人倚石阑。林鹤已归僧未返，半岩秋雨瀑花寒。
病骨惊寒欲授衣，年来身世更支离。菊花相见浑如旧，何事诗人鬓易衰。
乘闲来坐此君亭，潇洒惟便客子情。门外黄尘深没马，谁知此地自秋声。
我今老矣守林泉，破屋萧然一榻悬。每向秋宵看月色，怀人千里共婵娟。
贫病真同涸辙鱼，浇愁幸有酒堪沽。秋来诗骨饶清健，自喜登高不用扶。
水阔天寒雪正飞，渔翁犹在水之湄。凭谁画出溪头景，蓑笠孤舟独钓时。
渺渺平湖荡日光，渔烟起处隔沧浪。登楼有客看秋霁，杨柳风多满袖凉。
故苑烟绵野草花，废陵无树著栖鸦。宫中传烛人如梦，留得东风御柳斜。
草木欣欣亦向荣，檐牙燕雀半生成。落花不扫柴门掩，自喜幽居见物情。
脩竹泠泠石磴寒，青松落落露云端。此中昔我专游钓，病里长思倚杖看。
长松生风吹不歇，古涧出泉鸣自幽。玉屑饭馀移白日，紫芝歌动振高秋。
此君不可一日无，才著数竿清有馀。露叶风梢承砚滴，潇湘一曲在吾庐。
满塘秋水看苍鹅，草软沙平奈尔何。记得一群黄似酒，杏花梁上落红多。
东阁冲寒雪一枝，巡檐偏解索题诗。何郎老去风情减，羞见疏花照鬓丝。
长溪春涨碧溶溶，烟雨空濛湿采虹。何事吹箫度清夜，断堤杨柳月明中。
洞庭南去竹如云，老叶新梢乱不分。帝子不归风雨恶，深林何处觅湘君。
濯足清溪水已寒，青山犹有此衣冠。黄尘三尺乌靴底，谁与归来把钓竿？
径露刀金柄属谁，空闻断指血淋漓。杜鹃啼暗江南月，臣甫年年泪雨垂。
月上溪头树影长，婆娑老子据胡床。九天风露归来后，桑落园林酒正香。
白发萧萧尚草元，故人江海慰衰年。功成伫俟归来日，只在城南尺五天。
复殿回廊绕翠岑，鸳鸯娇拥画屏金。谩誇歌舞留君醉，千古人犹怨捧心。
江山黄落楚云寒，野老岩栖一坞宽。卖药长安不求识，如何飞墨下云端？
煌煌珠树四时春，树影玲珑月满身。理罢玉笙朝斗去，就中谁是避秦人？
宝髻骈云谁最高，花间行数旧栽桃。笙洲月出星宫近，骑著神鱼舞翠涛。
笔底江山不露锋，茅茨十尺倚长松。采芝空谷归何晚？知在晴云第几重？
神京高寒春力微，晴絮飞时花尚稀。忽忆钱塘斜日岸，箫鼓画船扶醉归。
尔家门巷自清幽，新辟轩窗许客留。北望居庸天咫尺，白云红树倚高秋。
九重拈笔写清秋，草底微禽亦见收。回首故宫花石外，离离禾黍不胜忧。
殿头云气尽成龙，水晶帘影散高春。阿母传杯池上宴，帝子吹箫月下逢。
宫臣侍侧近炉熏，衣上龙乘五绣云。鸣玉锵金俱鼎食，早思偃武与修文。
云谷烟村事事非，凫飞不到雁来稀。楸梧几个人千里，不独今朝泪满衣。
瘦骨棱层病未安，江天风雪夜漫漫。布衾铁石浑无寐，难得梅花入梦看。
稻畦黄处树多红，山色岚光紫翠通。茅屋数间流水外，一丝何日对秋风。
古木昏鸦接翅飞，扶桑顾兔倍光辉。广寒梦到嫦娥殿，新剪红霓制舞衣。
春雨初晴是绿阴，故人隔水晚相寻。往来莫信年时路，近日溪流浅处深。
败璧萧萧夜不扉，昨来天气似炎威。卧听风雨中宵叹，何限征人未寄衣。
小小閒花分外红，野人篱落自春风。江南多少繁华地，尽在寒烟蔓草中。
太液华清污禄儿，从官千骑竞西驰。君恩旧日深如海，赖有衔杯舞马知。
隔水楼台映翠微，山桃风暖欲花飞。一溪春水深无主，却被诗人载得归。
童子穿云得紫芝，仙翁倚杖听黄鹂。香风两袖归来晚，正是松花落粉时。
秋丛绕舍樽无绿，九日风光不称贫。谁信柴桑千载后，东篱重见白衣人。
昔人种竹绕东村，雨后曾看长子孙。春梦觉来纨扇在，晓风凉月重销魂。
香销太液锦云空，长使诗人忆汉宫。青鸟不来仙仗远，露盘无力倚秋风。
画栋朱帘云雨间，朝看南浦暮西山。风帆不送诗人到，高阁临江亦等闲。
披图便欲醉秋光，映竹幽花似有香。昨日山中新酒熟，先生闲户作重阳。
何处参差舞翠鸾，瑶台明镜上云端。如今织女支机石，也被姮娥借得看。
杏花庭院暮寒多，酒醒其如客思何。绛蜡烧残犹觅句，不知春雨湿渔蓑。
干密花疏更作丛，深林空谷自春风。王孙去后多芳草，零落馀香茧纸中。
花纵繁时影亦疏，瑶台和月夜模糊。何人识得春风面，收拾馀香入画图。
雨细珊瑚晚未乾，秋声一叶满西阑。何人手把青鸾尾，扫退浮云看广寒。
抱画求题莫厌频，好诗比竹更清新。坐来不待风敲户，满眼相看是故人。
阑倚西风月未生，露凉转觉桂香清。诗成月在桂花上，此景如何画得成。
曲折清溪有路通，吟诗驴背任西东。披图记得经行处，人在千山万木中。
张灯秪许到更阑，纵有笙歌懒作欢。空忆旧时明月色，连宵还恨不曾看。
梦里庐山亦偶然，披图重见意犹怜。白云万顷松千个，看得人间李谪仙。
光风转蕙汎崇兰，墨润浑疑露未乾。春色夜来深似海，空留清影月中看。
君去还当我醉时，东坡解道谪仙诗。百年粉素消磨尽，犹有山花一两枝。
公子翩翩也自佳，从人写竹写幽怀。只今有酒谁浇笔，能使清风到小斋。
识得骊黄不在毛，天机从此付霜毫。使君五马行春处，犹忆城西看小桃。
杖头驴背又微吟，君出深山我入林。邂逅不须交一语，春来花鸟总关心。
萋萋芳草空无数，惆怅王孙去不归。何似幽兰纫作佩，也胜游子芰荷衣。
卖珠不惜买芳春，山暮天寒翠袖新。竹外一枝谁貌得，分明空谷见佳人。
晴日蒸红烂若霞，一枝如影绿窗纱。去年花里寻诗处，错认溪桥卖酒家。
飞梁压水跨虹腰，知是吴江第一桥。安得鲈鱼共樽酒，秋风亭上酹三高。
林绕方塘水绕洲，杖藜随处得迢游。却嫌薄暮东风急，便觉经寒似麦秋。
晚凉何处听秋声，脩竹千竿翠绕扃。自起开窗看微月，风萤撩乱一池星。
雨后晴空碧四垂，斜阳却与乱山宜。怪来举目浑无碍，正是秋风落叶时。
晓起惊看雪拥门，地炉火煖自添春。交游岁晚俱零落，谁复扁舟访故人。
客里俄惊岁又残，燕山十月雪花寒。江南驿使无消息，却把春光纸上看。
重叠春山罨画开，柳边花底抱琴回。谁家庭院东风里，一片笙歌隔水来。
溶溶院落月三更，此影如何画得成。一树梨花双白颊，诗人闲户作清明。
病馀身世淡无情，但觉春来暖渐生。送客出门花已谢，问知昨日是清明。
坐久苍苔如见侵，携筇随水就轻阴。松风自厌滩声小，云影旋移山色深。
路傍双石立崔嵬，曾见游人几往来。想得当年全盛日，好山横处尽楼台。
晚醉城南不记回，虚檐高枕藉莓苔。酒醒凉意潇潇在，应是前山送雨来。
来时残雪点征衣，落尽庭花尚未归。梦里不知身尚病，春衫归路马如飞。
曾是吾乡旧幕官，秋风碧水记红莲。而今却忆当时事，回首惊看二十年。
云山不受壮心降，无限西风撼客窗。应是夜深知月出，却收风雨入清江。
霜落清江一夜秋，觉来明月满江楼。酒醒人散夜将半，花上鸟啼空自愁。
雨过幽庭长绿苔，东风时为扫尘埃。无人曾见春来处，门外桃花只自开。
山叠崔嵬水渺茫，故人万里未相忘。飘零更惜天边雁，独驾秋风不入行。
堂上笙歌醉耳红，牡丹香散一帘风。谢家鹦鹉金笼里，笑杀池边绿继翁。
锦里春光晓望中，雨馀花润草蒙茸。青山尚在浮烟里，楼上分明见几峰。
春回三月过西州，芳草青青不断头。多少冻溪凝住水，尽随归客向东流。
溪上苍烟一道开，谁家日夕采菱回？片帆不举波间过，无限好山波底来。
秋渚芙蓉澹澹香，新亭爽气酿新凉。晚风吹断溪南雨，一片金烟挂夕阳。
月窗青锦麝尘寒，梦绕烟条露蕊看。但觉身轻似蝴蝶，种香风物异槐安。
只见星帘挂月钩，银河依旧隔牵牛。遥怜玉雪佳儿女，泪满西风乞巧楼。
庭竹无人绿满窗，幽香和露湿霓幢。日长孤绝坛边鹤，啄遍晴苔影一双。
东篱遥见喜悠然，况在风烟咫尺间。满劝银杯留客醉，夕阳佳处鸟飞还。
一枝春信到孤山，冰雪肌肤不觉寒。月下水边看未足，折来更向手中看。
摇落山川树影稀，陇云时逐雁南飞。苦无渌酒酬佳节，犹有黄花媚夕晖。
古墨轻磨满几香，研池新浴照人光。北窗时有凉风至，闲写黄庭一两章。
在涧幽人乐考槃，南山白石夜漫漫。空林无风万籁寂，长啸一声山月寒。
白云一片愁千叠，此地重来百不如。空忆当年觅梨枣，小楼灯火了残书。
平生嗜酒不殢饮，最忆停杯微醉时。花下盈盈似相待，莫教春倒最浓枝。
醉别南山十五秋，雁声深恨夕阳楼。寒香似写归来梦，背立西风替蝶愁。
天孙夜度玉潢清，内托银盘涌化生。秋思未多团扇在，拟题宫怨月分明。
送客归山天正霜，吴江蟹美橘初黄。上林千树樱桃熟，莫恋金华是故乡。
饭饱千僧洗钵归，生台饥鸟拂檐飞。山中丈室维摩病，独向长松挂衲衣。
五云天近昼香残，红白花枝满药阑。一夜东风吹小雨，殿头持卷隔帘看。
一春不得见花开，何况飞红堕酒杯。今日城南花万树，看花不肯放春回。
凤城三月草色青，池塘飞絮相飘零。风吹宛转低扑人，长空白日流榆星。
石城月落鸦栖堞，秋浦天清雁拂檐。春送乱红浮酒面，山飘空翠湿书签。
巫山空翠湿人衣，玉笛凌虚韵转微。宋玉多情今老矣，閒云閒雨是耶非。
欲赏秋花色已凉，碧云散尽楚天长。姮娥旧种无多树，何故人间有此香。
檐外喧喧雀报晴，夕阳犹照小窗明。回舟更倚南风顺，要听田家打麦声。
故人不见意何如，流水孤村处士庐。犹记去年霜橘熟，分甘曾得寄来书。
行厨晚食坐萧条，欲买锵鱼待早潮。鼓绝山城门未掩，梦和疏雨度西桥。
偶看飞花逐水红，不知身过乱云东。回头旋觉峰峦别，惟有青天面面同。
十年失脚走红尘，忘却山中有白云。忽见画图疑是梦，冷花凉叶思纷纷。
我梦方酣子遽醒，绝弦可复要人听。梨花寒食东风恶，泪尽重山宿草青。
欲去仍为一日留，玉堂中夜有词头。归鞍晓逐南飞雁，犹及西山半夜秋。
翛翛翠羽映鸣珰，谁遣乘风过我傍？岁晏高堂空四壁，一帘烟雨梦潇湘。
老树无阴石有棱，乱山高下白云层。梦中犹识江南路，惟恨舟人唤不应。
朵楼清晓常祠罢，吾殿新秋曲宴回。御帛功由寒女出，分颁恩自九天来。
雪满千山云满溪，半竿寒日稍平西。东风不为年芳地，错莫江梅吐未齐。
黄河三面绕孤城，独倚危阑眼倍明。柳絮飞飞三月暮，楼头犹有卖花声。
条脱金寒翠袖冰，羊车梦里辘轳声。薰炉宿得沈香火，暖却春纤暖玉笙。
群飞独宿水中央，逐浪随波羽半伤。莫去西湖花里睡，芰荷翻雨打鸳鸯。
云影微开日脚垂，杏花深院落游丝。不知谁动秋千索，惊起黄鹂过别枝。
四月一日尚绵衣，知是故乡花片飞。白头慈母倚门久，目断天南无雁归。
病过春光两月程，几番风雨几番晴。不知开到何花树，今日才闻燕子声。
江上春风留客舟，鸟啼花落水空流。劝君更尽一杯酒，与尔同消万古愁。
步出东皋隔市尘，青山高下欲迎人。汀花有意开何晚，野草无名亦自春。
风飏松花落涧滨，荻芽洲渚水鳞鳞。莫教行到崇台上，忘却山前唤渡人。
淮南秋月漾清波，照彻冰壶秋气多。二十四桥春似海，羡君骑鹤数经过。
茅屋青帘隔晚桥，白沙红树水迢迢。人生到底头如雪，莫管春风消不消。
浓露微霜菊正开，红梨紫栗共衔杯。云山百里头俱白，十五年间三度来。
疏帘拂拂飏南薰，睡起茶舂隔岸闻。蚕老已收松上雪，麦黄初涨陇头云。
帝城三月花乱开，落红流水如天台。人间风日不可住，刘郎去后应重来。
帝城南下望江城，此去乡关半月程。同向春风折杨柳，一般离别两般情。
对簇鳌山十万人，皇都今夕几分春。六街三市浑如昼，寄语金吾莫夜巡。
年年花发可怜春，今年见花愁杀人。不是风光近来别，祇缘兵战此时频。
新年新雨连残腊，一月浑无一日晴。晓起莺声都寂寞，寒深柳眼未分明。
细听流莺宛转歌，对花不饮奈春何。日斜醉卧阶前草，不觉沾衣柳絮多。
雪深连月与檐齐，谁把新吟向客题。一字成时笔如铁，不如载酒画楼西。
一声河满遏行云，恨逐飞花委路尘。莫道尊前无泪下，听歌不是旧时人。
一路亭台间酒家，渐看杨柳绿藏鸦。太平官府无民讼，补种沿堤四季花。
参天杨柳手亲栽，一院西风户牖开。落日尚馀三四尺，山平水远看秋来。
凌波仙子尘生袜，空谷佳人玉鍊容。不奈天寒风露早，日高犹傍锦熏笼。
故山破屋谁来补，辛苦经营拾燕泥。几树桃花相送老，不消更著子规啼。
谁云有分不关情，沦谪千年为底名。消得权儿羊浣布，诗中唯数玉溪生。
画桡归去歇笙箫，水影山光共寂寥。一叟相逢双鬓雪，向人犹自话前朝。
烟云出没弄晴碧，中有幽人抱禅寂。夜半岩间风雨来，松花吹满苍苔石。
晓角吹霜海月斜，一声幽梦断天涯。自非贯作沙场客，谁乡风前不忆家。
野水浮来半落红，不须惆怅怨东风。春归毕竟归何处，还在溪光柳影中。
野塘风紧涨涟漪，桃李春寒发尚迟。山色晚晴青不了，倚筇忘却立多时。
绿杨萧瑟飐秋风，客去门间酒盏空。夜半月明生绮席，不知谁在画楼中。
深秋时节雨霏霏，藓叶层层印虎蹄。一夜西风吹不住，晓来黄叶与阶齐。
老来无事干怀抱，竹榻高眠石枕斜。梦里不知谁是我，觉来新月到梅花。
故人别我向何处，岁晏扁舟泛若邪。万壑千岩风雪后，杖藜随处看梅花。
风沙风叶搅征衣，今日江头送汝归。西望故乡何处是，楚天漠漠片云飞。
锦袍花映凤池明，玉佩光摇紫府青。富贵著人如醉梦，倚门慈母眼长醒。
空阶日晚雨才乾，小婢相随倚画阑。金钗误挂绯桃落，罗袖愁依翠竹寒。
宫样新妆剩宝衣，背人鹄立好腰肢。杜陵饥客长安道，隔水临花乍见时。
东风一样翠红新，绿水青山又可人。料得春山更深处，仙源初不限红尘。
丞相裁诗答布衣，殷勤辞翰总珠玑。秋风吹落苍松树，二百年来此道非。
西望家山咫尺间，白头多病不知还。中书三入成何事，画里相看亦厚颜。
拜扫归来走钿车，二年寒食住京华。自怜惯识金莲烛，奉使虚随八月槎。
天涯芳草亦婆娑，三釜凄凉奈我何。细较十年衣上泪，不如慈母线痕多。
红旭如铅海上来，苍苍烟雾小蓬莱。东风昨夜醇如酒，吹得桃花满树开。
一帘明月倚阑干，宇宙尤宜就夜看。飞上仙槎河汉近，手招沆瀣海铜盘。
门外雪深泥没膝，幽人怀抱自春风。可怜令尹无高致，乘兴何须见此公。
峭石浮岚俯翠微，瀑流飞雨散林霏。渔舟来往清溪曲，怅望行人古道稀。
傍溪草舍隔林中，望际云山翠几重。长忆雨馀閒信马，轻鞭遥指两三峰。
金风瑟瑟入空山，村落人家叶尽斑。羡杀个中奇绝处，一天烟霭有无间。
笼烟杨柳娇无力，著雨桃花冶有姿。人在画楼春睡起，不知溪上有新诗。
草色琅玕逼两楹，早阴才过午阴清。斜阳又送西轩影，一就移床待月生。
单君昔佐吾乡幕，垂去还如到郡初。今日都门重晤语，筐中惟贮古人书。
金石台前鸦乱飞，空濛山影出阴霏。野塘水活柳生眼，茅舍聚人迎妇归。
天涯不见遥相忆，窗外重逢乍欲迷。彷佛空山明月夜，一枝初出古墙西。
待船日日恨船迟，船头水声无断时。昨夜天清好新月，谁家学得画蛾眉。
迢递云山隔远溪，微茫烟水带长堤。秋来木叶多摇落，日暮寒鸦不肯栖。
闽中父老白髭须，老子风流记得无。昔日郎君骑竹马，如今使者驾轺车。
瑶池高宴奏清商，偷得蟠桃带露尝。莫道仙凡便成隔，时时青鸟向人翔。
来时垂叶嫩青青，归去西风又飘零。愿得侬身长似柳，年年天上作飞星。
鲛人初息露香机，花覆龙梭鸟自飞。莫向西湖问烟水，夜凉风露湿荷衣。
使客匆匆感岁华，杏花消息又桃花。江南佳丽春风见，柳絮楼台十万家。
城上乌啼欲闭门，萧萧风雨又黄昏。无端画角连云起，铁铸梅花亦断魂。
人到中年畏别离，况逢多病转相思。夜深风雨满高竹，自起挑灯读寄诗。
明月相窥怜我瘦，幽云不动妒僧閒。病馀无力看宾客，独露亭南数碧山。
憎夜还闻蟋蟀吟，定知秋色上青林。坐看黄叶落四五，记得题诗入绿阴。
共过故人溪上宅，春风野水欲绵绵。先生半月无诗思，恐有新诗在雪边。
潇洒龙眠不可呼，彩毫犹喜未模糊。天台五百知何处？还向图中證有无。
晴梢初放叶可数，新粉才消露未乾。太似美人无俗韵，清风徐洒碧琅玕。
远山斜日紫烟霏，一棹鸱夷竟不归。萧瑟秋风虚阁表，诗翁吟罢欲添衣。
隔水山高青隐日，傍溪古树绿藏云。閒翁自有閒游伴，更爱溪鸥閒作群。
草堂仍著薜萝遮，地僻林深有几家。莫道春风吹不到，门前依旧鸟衔花。
何处行来湖海流，思归凭倚隔溪舟。枫林无限深秋色，不动居人一点愁。
十载相逢正忆君，忽从纸上见寒云。空江漠漠渔歌度，一片疏林带夕曛。
一片閒云出岫来，袈裟不染世间埃。独怜陶令门前柳，青眼偏逢惠远开。
紫霞摇日花满川，渔翁不归鸥在船。白云悠然渡水去，平野秋色青连天。
雪夜题书玉署深，思山便欲寄瑶琴。征鸿若问平安信，河汉东流是此心。
小艇无人载绿阴，白鸥门外笋成林。不知多少山中雨，染得一江春雨深。
烛痕点点坠红银，香影明窗缀曲藤。春帖自题还坐久，梅花瓶水旋生冰。
联袖吟诗不计程，暮投村店屡占晴。霜浓睡熟无人唤，误待城头画角声。
远看如淡近看浓，双立亭亭傲晚风。俗眼未应轻拣择，此君清致本来同。
抱田曲水走修蛇，溪势如鸣万叠车。山雨挟凉閒客扇，渚云分暝失人家。
门掩熏风小小斋，紫薇几尺正当阶。谁言省掖偏宜种，偶落山林亦自佳。
雨来云里山头低，雨收云束山腰齐。眼前好景吟不得，天风泠泠马频嘶。
玉堂罢值独归迟，墨沈将秋入研池。坐到夜深清不寐，琐窗凉影碧参差。
风来水面绿生波，云净山头翠拥螺。白鸟惊飞背人去，一声何处采菱歌。
閒身閒看白云閒，更爱青山懒出山。别起楼台半空里，只教钟鼓落人间。
江城钟鼓夜迢迢，霜月多情照寂寥。更有梅花是知己，小窗斜度两三梢。
长江烟水接蓬莱，百尺风帆破浪开。二月桃花春雨里，候人还向水边来。
重冈复岭势崔嵬，照眼云山翠作堆。路转山腰三百曲，行人一步一徘徊。
万珠寒涌碧琉璃，山色天光湛一池。客本喜泉泉喜客，阑干倚遍立多时。
南宫朝殿锁蓬莱，芳草春深梦不回。只有海门青一点，月明犹送旧潮来。
花谢东风搅离思，愁翻缟袂忍轻分。月明梢送临溪水，春树遥怜隔暮云。
梦隔梨云逗晓天，苔枝浮翠逗春寒。不嫌玉质笼轻素，留与诗人冷澹看。
依稀残雪浸寒波，桃李漫山奈俗何？潇洒最宜三二点，好花清影不须多。
春融剡雪道人家，素幅凝香四面遮。明月满床清梦觉，白云堆里见疏花。
天上日没月又出，山中叶落花还开。黄泉只见有人去，不见一人曾得回。
柳色侵寻映短篱，竹梢零乱挂残晖。山禽自识忘机客，飞下庭柯更不飞。
百计求安未得安，此心须在鬓彫残。漫漫长夜浑无睡，蟋蟀堂深秋雨寒。
谁言山色可忘忧，谁道澄江销客愁？试倚阑干西北望，浮云依旧暗神州。
山川良是昔人非，北望松楸泪满衣。三十馀年成底事，全家南渡一身归。
万古仙岩两羽衣，一瓢秋水送将归。欲知后夜相思梦，月满空山鹤与飞。
飞泉瀑布自高岩，玉撒珠跳绿绮弹。净洗令公朝市耳，银河长泻九天寒。
莫为文章不直钱，布衣亲到玉皇前。好诗未足三千首，又为梅花入瘴烟。
吟人瘦倚曲阑干，酒醒香销午梦残。燕子不来春社去，一帘疏雨杏花寒。
西风吹老宾根霜，几度青山送夕阳。回首渊明今已矣，黄花犹带晋时香。
脱箨斑筠绿节明，霖收梅子麦寒轻。诸峰隔截高低树，忽听初蝉第二声。
短筇挑酒过西湖，折得冰梢傍玉壶。日暮醉归山路险，风流直待倩人扶。
对雪看花可自由，兴来宁复为花羞。临风一笑乌纱侧，却胜黄花插满头。
东风吹梦返湖山，玉减香消怨夜寒。毕竟明年又相见，早将春信报平安。
迢迢春信隔江南，寂寂芳心负岁寒。青鸟不来仙梦杳，月明空自倚阑干。
窗外箫声隐隐来，千年空苑碧桃开。相逢正好谈风月，不惜春衣卧绿苔。
君醉淋漓我浩歌，古人为恨复如何！秋来几日浑无赖，已有新霜著芰荷。
霜满平堤柳渐凋，月移帆影过东桥。卧听柔橹鸣秋水，绝胜邻鸡报早朝。
拂却京尘理去舟，閒云千里水悠悠。醉来欲落龙山帽，犹恐黄花笑白头。
席庐清昼列千袍，射策词场百战劳。明日京华春榜揭，蓬莱天近五云高。
幽人结屋庐山侧，卧看九江天际来。白云万壑青松老，时抚丝桐坐绿苔。
我弃朝归海岳庵，千岩万壑绕江南。先生预拟归来计，不待临风雪满簪。
黄金不用买骅骝，十丈红尘没马头。好买扁舟逐渔父，一江春雨看浮沤。
王子当时倚玉楼，飘萧翰墨足风流。人间自有清香种，不逐湘累一样愁。
旋拆黄封日铸茶，玉泉新汲味幽嘉。殿中今日无宣唤，閒捲珠帘看柳花。
溪行何处是仙家，谷口逢君日未斜。隔岸云深相借问，青松望极有桃花。
尺五城南古寺深，燕台陈迹贮黄金。几回独立斜阳外，数尽归鸦月满林。
山中覆鹿拾蕉叶，眼底生花二月明。不道人生俱梦里，新诗犹话梦中情。
鼓瑟湘灵欲断魂，洞庭风浪不堪论。遥知旧赐宫袍锦，双袖龙钟总泪痕。
山馆无人日日开，岩深林密晓猿哀。移文恐到人间世，羸马春风独自来。
仙山一夕遍琼瑶，万木森森长玉苗。处处楼台相掩映，素娥白鹤正逍遥。
苍崖千仗有云封，刘阮何来策短筇。行过石桥看急涧，一声野鹤出长松。
树密重重万壑深，清溪决决更穿林。行人曳杖频回首，隔岸黄鹂送好音。
草堂仍著薜萝遮，地僻林深有此家。只道春风吹不到，门前依旧落松花。
古树尽归秋色里，人家常在水声中。数行旅雁入云去，一簇招提倚碧空。
春浓不放小禽栖，白发冲冠向晓啼。帘幕半开人未起，楼台风暖日犹低。
淡烟轻雨湿青螺，面面青山拱乐窝。坐对一池春草绿，联诗好客又相过。
千层金碧翠云翻，树满招提竹满山。十里清溪无觅路，水流花片到人间。
白云深处寂无哗，香积惟馀饭一麻。出定不知春已过，净瓶花落点袈裟。
南翁高卧似渊明，不种黄花种竹君。挂起北窗长见此，苍烟一抹带斜曛。
杯酒干戈相死生，人心窄路马蹄惊。太行若把填东海，展得中原万里平。
奴唱吴歌郎扣舷，明朝郎去有谁怜。恨杀吴山遮望眼，不见江头郎去船。
过云含雨湿层峦，江树和烟晓色寒。何似清秋凌绝顶，山青云白望长安。
明月高悬万古愁，东湖碧水一天秋。倦游老子归来后，夜夜清光照白头。
为爱芭蕉步玉除，云根飞翠湿霞裾。蕊珠宫里归期近，懒把芳心叶上书。
春风三月酒如泉，短屐青衫不厌穿。明日吴门骢马过，休惊林下白云眠。
夫人写竹何纵横，错刀离离光怪生。安得月明招白凤，玉阑西畔听秋声。
傍路依山到处生，只因樵牧惯相轻。若教尘俗如桃李，未必梅花肯作兄。
雪消云净墨池方，爱杀窗前叶叶长。祗为朝东春得早，风吹一夜紫苞香。
南州高士芰荷衣，卖药都门尽不知。手种溪头千树杏，花开正是到家时。
照水疏花冰有晕，横窗瘦影玉无痕。孤山月冷黄昏后，拄杖曾敲处士门。
牡丹满楹红于锦，柳絮随风白胜绵。何日扁舟钓湖上，沧波深处一丝烟。
闻道长安异昔时，秋风落日草离离。九成宫阙无寻处，空有人来拂断碑。
谁家女儿青结螺，花前双歌舞婆娑。湘帘在钩明月多，奈此迢迢凉夜何！
白下门西江水滨，寒烟衰草卧麒麟。当时谈笑尘沙静，谁是东山折屐人。
东望吴门愁路涩，暮帆春雨欲归迟。朝来为说烟尘静，不遇乡人那得知。
空山寥寥独抱琴，时过谷口之云林。自从幽人采芝去，不见鹿鸣双涧阴。
上思下思十万山，左海右江如月弯。江边神女长留佩，天上仙人早赐环。
溪上雪消春水高，鹅黄新柳暗长桥。桥头人家好春酒，无情长与驻兰桡。
双舟来往奈愁何，日日溪中听棹歌。溪水西流流不断，海门东去作风波。
繁华渐觉枝头少，冷蝶寒蜂尽不来。寄语春风莫相妒，明年还我最先开。
曾从江上系孤舟，渺渺清江万里流。两岸青山春正晓，一声鸣橹下扬州。
郭外何曾有杜鹃，客中情绪自堪怜。清明过了梨花谢，风景依然似去年。
草香云暖雨初晴，对竹敲诗坐小亭。昼永人閒啼鸟静，花飞无语春冥冥。
问归行理轻如羽，沿路吟诗有一船。渭川湘水多烟雨，我欲垂钓过一生。
人生自是人间月，客亦天边寄此身。彼此虚空无著处，谁欤是主复谁宾？
有子定知吾事足，贫家颇觉此声佳。风露对檠逼诗父，云烟落纸凛群儿。
故人赠我江南句，飞尽梅花我未归。欲寄相思无别语，一枝寒玉澹春晖。
村南村北树濛濛，秋水清涵野色空。道外俗尘飞不到，似移家住画图中。
空林有影连山远，流水无声带雁寒。自是渔樵真乐处，不知图屋与谁看。
雨添新水半篙绿，风减残花几片红。淡匀姑射仙人貌，清夺林逋处士魂。
两鬓烟云朝共爨，一窗风雪夜同衾。为君拈起当时语，应见相思万里心。
路入西风十里秋，月明飞雪下汀洲。关山著处皆戎马，容得山人不系舟。
垂柳阴阴拂翠檐，倚栏红袖玉纤纤。先生掉臂长街过，十里朱楼尽下帘。
湖上鸳鸯相对飞，春寒著人郎未归。莫捲珠帘看行路，杨花撩乱扑人衣。
平林惨淡日沈西，百万城舂落杵齐。努力相歌歌未彻，回头仰羡鸟归栖。
牡丹曾是手亲栽，十度春风九不开。多少繁华零落尽，一枝犹待主人来。
家在夕阳三峡口，人行秋雨两岩间。不知何处堪图画，移得柴门到楚山。
一山未尽一山登，百里全无一里平。疑是老僧遥指处，只堪图画不堪行。
送子江头水亦悲，更能随我定何时？垂杨但为秋来瘦，不为秋来有别离。
东海人归双燕语，北窗病起百花飞。天台倒影三江北，太白垂芒九陇东。
月出天边水在湖，微澜倒浸玉浮图。搴帘欲共嫦娥语，却恨林间鸟乱呼。
曲曲栏干正正屏，六铢衣薄懒来凭。夜深风露凉如许，身在瑶台第一层。
古来何物不成土，死后惟诗可胜金。山岂忍埋成器玉，月空自照少年魂。
忆君无日不沾衣，政似春山蜀子规。为是为非人莫问，只应残月晓星知。
拖露抟风海峤来，觚棱寂寂自楼台。春光不比承平日，泪眼看花荐一杯。
两院东风飘紫霞。天香飞落上林花。恩疏不见龙舆过，望断长门日又斜。
晚来索笑向晴檐，独立黄昏半捲帘。自折芳枝嗅琼蕊，忽看高树挂银蟾。
朝来踏雪过前林，花底谁歌白雪吟。玉女持旌双凤下，暮云深处杳难寻。
客里惜春春又暮，无数花落绿阴生。一片溪云将雨过，几声山鸟隔烟鸣。
不住啼鸟催人去，望断乡关何处家。三月狂风吹倒树，搅人离思是杨花。
巫山秀色碧崔嵬，客子行舟望楚台。行云行雨几朝暮，不见台前神女来。
学解见知皆是垢，声闻缘觉总为尘。洗心涤虑禅天净，凡圣齐瞻慧日明。
一丘一壑古遗民，十里清风不属人。閒对青山挥白羽，世间何物是红尘。
故山回首杜鹃啼，客舍谁怜寄一枝。赖有四门章博士，不缘风雨废谈诗。
南游聊食武昌鱼，莫学骚人赋卜居。天子若思真汉相，可云吾亦爱吾庐。
灵仙飞化事难言，驴背春风度市门。不到人间今已久，多应醉卧古藤根。
竹林深处白云雾，诛草成亭晤此君。翁意在亭更在竹，何妨暮倚绝尘氛。
修竹千竿屋数椽，白云寒瀑挂岩边。就中若许添尘客，愿借山翁一榻眠。
东山云敛碧天开，月色苍茫海上来。风露满空清似洗，一庭光彩转瑶台。
古洞云深石径幽，寒泉漱玉涧中流。闲来试放逋翁鹤，刷羽千峰独唳秋。
黄鹂才唤午眠醒，閒检茶经户半扃。好是昼长天气困，朦胧烟雨暗沙亭。
菰蒲黯淡水云居，又是凉风白露馀。红树半江人晚渡，上滩齐唤买鲈鱼。
桥下泠泠漱玉鸣，出山不似在山清。有人高枕云根卧，何必沧浪在濯缨。
烟水空濛万象虚，西湖画景付樵渔。一从学士新诗出，纵有荆关画不如。
赋就三都穷价直，楼修五凤擅文章。都缘白似梅花好，写出新吟字字香。
天渊上下任行藏，岁旱为霖泽八荒。领下珠光金甲冷，潭心日暖玉涎香。
东风花国是吾乡，一点春心日日忙。昨夜牡丹丛里宿，满庭风露梦魂香。
玉骨冰肌压众芳，鹅溪半幅贮春光。黄昏月淡霜风紧，只欠窗前影与香。
清似夷齐立首阳，平生高卧傲风霜。若教汗简修青史，多少人留姓字香。
樽前一醉绮罗乡，杜宇声中几断肠。燕蹴飞花红雨落，马嘶芳草绿云香。
雪作春衣霞作裳，远山淡淡浸波光。绿窗睡起新梳掠，斜插梅花一剪香。
独坐纱窗别恨长，几回偷滴断鸾肠。黄昏门掩梨花雨，界破残妆一线香。
此老风流世所知，诗中有画画中诗。晴窗笑看淋漓墨，赢得人呼作大痴。
闻说瀛洲尺五天，会中宾客总成仙。分明一段风流梦，犹向人间画里传。
茅屋人家隔薜萝，绿阴窗户晚凉多。日长借得南风便，时送沧浪一曲歌。
溪树苍茫带晚烟，溪流逆上似登天。归来钓得鲈鱼美，只博西窗一觉眠。
夜来花发先群芳，又向丛中独擅场。毕竟先开定先落，谁能雪里久馨香。
谁家吹笛苦悲凉，断却佳人铁石肠。回首泪痕看不得，离情分付返魂香。
风雨凄凄五月寒，绿阴门巷思萧然。客来载酒非问字，知是先生草太玄。
杏花枝上红千叶，偏得春饶恼杀人。早与折来供一醉，东风如此恐成尘。
翠袖盈盈不受扶，天风缥缈降麻姑。便应从此东吴去，几见蓬莱弱水枯。
燕雪常飞十月前，弊裘破帽过年年。拥炉自笑何为者，欲买浊醪无一钱。
尘埃困人恒作恶，开卷惊看雪满楼。安得眼前有此屋，仍呼陶谢与同游。
渊明为令本非情，解印归来去就轻。稚子迎门松菊在，半壶浊酒慰平生。
萧然非俗亦非僧，尚被红尘浣姓名。辜负东篱今岁菊，客窗晨树听鸡鸣。
别日苦多会日少，平生知己最伤神。王郎玉树东风外，只对梅花思若人。
空床坐对一灯青，手击蒲团醉欲醒。夜半竹风如雨过，起看明月步中庭。
病怯春寒睡起迟，雨声一夜涨清池。梅花吹落无人管，却似阶前雪舞时。
冥鸿衔子锦川来，袅袅柔红无数开。花睡未醒春未透，半空飞雨暗苍苔。
世情多识事多谙，长对云山共笑谈。煮石采芝随意足，凭君莫唱望江南。
昨日相逢今日离，东风回首日迟迟。春深应有梅花在，别后何妨寄一枝。
行人流水共悠悠，雨洒溪风万点愁。别棹不来天欲暮，倚舷无语看浮沤。
从教入禅今古有，从禅入教古今无。一心三观门虽别，水满千江月自孤。
众生未度出云霞，一见明星眼底砂。大地雪山春色转，人间何必见拈花。
竹外斜阳卖酒家，雨馀红杏压枝斜。天涯无限伤春意，自向风前拾落花。
杨柳丝丝不系鞍，送君容易别君难。遥知今夜相思处，人隔关山月正寒。
大夫去作栋梁材，无复清阴护绿苔。只恐江头明月夜，误他千里鹤归来。
半清半和白昼长，似无似有绿阴香。儿童刻竹记新笋，一夜风吹一尺强。
疏雨鸣檐月在云，马蹄初歇夜将分。雁行却向城头过，何处砧声隐隐闻。
江上秋高暑未归，照书犹有数萤飞。东风可是怜游子，不遣看天忆授衣。
罗浮仙子醉春风，玉骨冰肌晕浅红。一味清香消不尽，几回飞梦锦云中。
仙子云中驾鹤归，翩翩雾佩晓风吹。玉肌轻染燕脂色，恰似罗浮夜醉时。
江南雪消春渐回，溪东溪西梅花开。幽人作诗兴不浅，时复杖藜携酒来。
江南十月春色早，处处梅花当水开。玉笛一声霜不小，满天明月鹤飞来。
寒枝错落冻不解，隔水清香招得来。午夜风停雪声堕，梅花开尽不知寒。
疏篱潇洒绿烟寒，老树鳞皴艾叶攒。昨夜天空明月白，一枝疏影隔窗看。
吹彻瑶笙鹤未还，小桥流水碧潺潺。夜深梦醒推窗看，白月无痕雪满山。
开遍南枝又北枝，春风于我似相知。酒边漫说罗浮梦，忘却瑶台月下时。
十月中原风景别，寒冰如地雪漫天。相逢尽说江南好，处处梅花压酒船。
潇洒山林惯雪霜，不同桃李竞芬芳。何缘作得春风梦？一夜吹香到玉堂。
此心如铁蕴阳和，不得春风也自花。何自高人爱潇洒？夜深踏雪到山家。
西湖湖上水如天，狂客长吟夜不眠。骑鹤归来清兴好，梅花无影月娟娟。
今朝天气清明好，江上乱花无数开。野老殷勤送花至，一双蝴蝶趁人来。
风驱急雨洒高城，云压轻雷殷地声。雨过不知龙去处，一池草色万蛙鸣。
当时笑我去学仙，汝但求金与求田。不知昨夜城头鹤，问此无人识墓阡。
可惜清明雨也晴，好春须看水东亭。桃花如马斑斑色，杨柳藏鸦树树青。
江上十月风日好，小桃欲开春可怜。绝胜龙沙三尺雪，雕弓射雁拂庐前。
关河犹未息风尘，孤负春来绿草茵。莫报淮南近消息，题诗且慰白头人。
尚书好画江南住，寄与题诗两翰林。千古高情俱妙绝，至今春树暮云深。
绿酒斟来且莫斟，酒阑歌罢去骎骎。别怀恰似秦淮水，流到长江绿更深。
梨花落月酒微酣，柳絮春云睡正堪。梦入长安归未得，觉来不信是江南。
江上莼鲈不用思，秋风吹破绿荷衣。何妨夜压黄花酒，笑擘霜螯紫蟹肥。
欲歇还休却又飞，芙蓉叶底恋秋厓。自知翅粉浑销尽，羞近尊前舞女衣。
满地云林称隐居，燕泥污我读残书。五更风急鸟声散，时有隔花来卖鱼。
灯前把卷泪双垂，妻子惊看那得知。江上故人身已没，箧中寻得寄来诗。
客路寻常怨别离，况逢秋色倍堪悲。一封书到千山暮，正是思君独坐时。
紫桂香销五夜霜，碧云收尽玉蟾光。琅玕不是人间树，何处朝阳有凤凰。
宾雁来时月满洲，于今雁去月如钩。雁来雁去何时了，月照离人又白头。
漫漫阳春不见秋，人生得意总忘愁。茱萸谢尽芙蓉发，清夜吹笙月满楼。
垂垂密雨亸脩杨，点点青苔绘短墙。不是雁声天畔过，争知今日是重阳。
日自西驰水自东，落花飞絮总随风。旧巢燕子今何处，烟雨庭台似梦中。
雨隐沧江雾隐山，乡关迢递寄书难。病来只盼春风到，不拟春风晓更寒。
花落晴窗燕拂檐，蕙牙兰叶翠纤纤。幽谷与云通小径，清波四月映疏帘。
天外谁呼众鹤来，坛前道士本仙才。月明辽海通三岛，能载飞琼数往回。
五月江声入阁寒，故人西望倚阑干。珠帘新卷西山雨，第一峰前独自看。
金鸭香销月上迟，玉人扶醉写新词。胜游不记归来夜，春梦楼前倚马时。
洞庭之西湖水东，客行三日上江风。行行塞雁青天外，个个轻鸥白浪中。
姑苏城外短长桥，烟雨空濛又晚潮。载酒曾经此行乐，醉乘江月卧吹箫。
愁不能醒已白头，沧江波上狎轻鸥。鸥情与老初无染，一叶轻躯总是愁。
望郎一朝又一朝，信郎信似浙江潮。浙江潮信有时失，臂上守宫无日消。
忆向西湖蹋早春，万花如玉月如银。一枝照影临清浅，满面冰霜似故人。
往事分明似梦中，敝衣破帽立西风。河流不为愁人计，势逐长江日夜东。
长途漠漠思凄凄，人尽东还我独西。家在江南消息断，烦君问讯重悲啼。
露湿金茎月转西，披香太液净无泥。梨云散尽千官影，独见桐花小凤栖。
羁雌见月可怜生，月落江昏过雁声。不特题诗想夫婿，汉家多少玉关情。
泛湖浮海两如何，满地悲风起白波。争似乘槎随博望，玉绳光里看山河。
莫道花开便是春，莫言沙涨即成津。南风过了东风起，愁杀江头待渡人。
侬做春花正少年，郎做白日在青天。白日在天光在地，百花谁不愿郎怜。
栽花图作看花人，谁料花开不及春。昨夜狂风今夜雨，为花落得两眉颦。
六月栽禾未是迟，死中求活是高棋。夕阳若有回头照，遮莫黄昏一饷时。
漏尽铜虬夜未阑，曙星炯炯碧云端。马头笼烛冲寒去，直过南山第二关。
朱弦促柱鼓湘灵，雾鬓风鬟下紫冥。万顷碧波明月里，曲终惟见数峰青。
小小茅茨住碧山，柴门无客昼长关。移家更入云深处，城市终年不往还。
故人一别两年过，写寄相思恨转多。欲采芙蓉隔秋水，只闻江上竹枝歌。
月明孤鹤唳前汀，一树寒梅护石屏。香篆已消童子倦，道人犹对蕊珠经。
别后升沈事几多，故人心事竟如何。落花啼鸟春无赖，莫遣风光笑薜萝。
竹径柴扉客过稀，落红满地绿依依。怀人独立沧江上，几度扁舟兴尽归。
老禅相见具袈裟，旋汲新泉自煮茶。笑问世间春几许，东风开遍石岩花。
朝市山林自一家，要知逢掖即袈裟。青蘋波上凉风起，定到禅房看蕙花。
少尽其力老弃之，此岂有意埋敝帷？不如汗血阵前死，以革就裹将军尸。
望穷河水是隋家，风落长堤御柳斜。春尽花飞留不住，白头啼遍后栖鸦。
黄金酒海赢千石，龙杓梯声给大筵。殿上千官多取醉，君臣胥乐太平年。
天地有情俱是感，兔蟾应自念婵娟。分明照见山河影，一岁无如此月圆。
几日春残不在家，阶前开遍粉团花。再看又是明年事，酒滴东风惜岁华。
柳风草露欲沾衣，又是宫中上直时。好把桃花都折尽，免教吹作落红飞。
露桃风柳两依依，画在丹青亦自奇。若在墙头并驿畔，过春都是折残枝。
忆诵清江空旧鱼，流光如赴隙中驹。云沈华盖星沈海，思绝狂张与老虞。
留犊归牛骇见闻，古今唯数一时君。设令买宠生贤嗣，未必邦人敢见分。
凝烟芳草入疏帘，过雨闲花点涧泉。正是清明时节近，鹧鸪啼过夕阳天。
蝶懒莺慵燕语衰，红羞绿怨湿难开。晴窗误听山禽乐，又是鸣鸠唤雨来。
春风绿尽江南草，夜雨红销树底花。独立斜阳多少恨，长空捲散暮天霞。
瘦竹长松小径花，故园泉石锁烟霞。白云无恙青松老，依旧山中宰相家。
一声长笛夕阳楼，总是关山旧日愁。杳杳山青云尽处，澹烟衰草不胜秋。
清比梅花带雪孤，吟腰瘦减十围粗。约君净扫南山石，共坐云边话有无。
午夜谁将玉笛吹，白云满地湿难飞。惊回一枕春风梦，月上花梢最好枝。
日移花影转帘西，风撼松阴落研池。好鸟不鸣芳昼寂，午窗清梦醒来时。
斗转参横午漏迟，一轮寒魄堕南枝。玉箫吹彻青霜冷，正是诗人梦破时。
城郭依前岁月非，巢空云冷影相依。长松月落天风远，时向青山尽处飞。
落花庭院晚风轻，芳草池塘夜雨晴。独步独吟消白日，闲愁闲闷过清明。
飘零湖海昔年僧，握手论心久未能。梦里匆匆忽相睹，解言云屋共青灯。
花前曾共饮离尊，青鸟西归减旧恩。双陆细敲红日落，茶烟隔竹不开门。
彩笔经营苦未工，胭脂洗尽泪痕红。镜中已少真颜色，何待他年认卷中。
寒砚敲冰带泪磨，故园消息近如何？老妻不信愁深浅，归日应怜白发多。
柳绕章台万缕金，春风送别最伤心。如今莫问长条尽，并与章台无处寻。
误将鹦鹉教诗成，每到人来唤姓名。从此西园踪迹少，万丝烟柳锁春晴。
芙蓉开后涉波频，落日回舟独怆神。鸥鸟几回相见熟，故穿菱叶避归人。
相逢之处月婵娟，愿托襟期共百年。谙尽人间离别苦，始知月自不长圆。
投石沧浪竟不浮，云林自合早归休。渔舟点点前江去，载尽斜阳不载愁。
砚冰敲碎碧云残，蜂蝶无飞花意閒。记得共寻林处士，软寒清晓到孤山。
山高结茅不厌低，山下如今路已迷。新月夕阳都不管，晚来愁绝数峰西。
亭中客去日西沈，云净天空月影临。万籁无声群动息，千山一色静高深。
晓风吹暖破阴云，草色湖光转绿痕。试看海棠枝上月，定将花影到重门。
至理从来无古今，后人删注转迷沉。遗经独抱加潜玩，始识羲文广大心。
南窗不受北风寒，笔砚供吟对景安。最喜手扳檐外竹，雪中尤胜作花看。
乘兴扶藜过石桥，地平不觉万山高。庭前一树梅花白，疑是春阴雪未消。
八龙天矫同瑶席，三凤联翩上玉堂。争似高轩兰与蕙，光风远近递清香。
夜梦青鸾浴凤池，晓来水竹索题诗。涴花吏隐无人继，老我风尘写愧辞。
野老留人不肯住，半醉扶筇入山去。天风吹上黄金台，放笔纵横写长句。
窗里娟娟纳月光，床头顾影转凄凉。束书几日还山去，露坐弹琴秋树傍。
陇头之水向西流，莽莽寒云草树秋。水中尚有秦时血，今古征人到此愁。
天上月，影悠悠，似镜看看又似钩。自是嫦娥甘寂寞，桂华相对度千秋。
河汉水，九秋清，凉月满空闻雁声。雁声不到梦先到，白露湿衣天未明。
数树垂杨绿水边，问郎何不系兰船？浦沙新涨青山远，半夜月明无杜鹃。
霜华著树成秋蕊，树头栖乌惊夜起。起向幽闺啼数声，闺中美人泣到明。
吴宫乌啼夜巳分，宫中不闻人尽闻。夜深风落茱萸子，沉沉漏断啼乌死。
秋夜月，黄金波，照人哭，照人歌。人歌人哭月长好，月缺月圆人自老。
一雨如膏五日泥，长烟不散草萋萋。殷勤分付墙边柳，为捣流莺自在啼。
贯石稍云一树梅，谁教移向画堂栽。月凉夜色清如水，其那楼头玉笛哀。
含簧茹管细相和，语困春风意更多。惊起佳人应有恨，双蛾蹙损不成歌。
年华如水去堂堂，何处无愁不断肠。天上群仙风雨外，人间明月夜凄凉。
楼头新月斗弓弯，楼外青山对客闲。深夜忽然思往事，梦随孤鹤绕云间。
红叶随波岂自由，綵毫空复写绸缪。无人解识诗中意，天上尘间总是愁。
江上桃花红粉腮，偶然吹入玉堂来。东风日暮和烟雨，多少飘零委绿苔。
水净沙明一叶船，钓丝牵月过长川。五湖何地宜生理，我欲从之问计然。
朝寒布谷应时鸣，起向回廊独自行。残雪未消檐影寂，满庭幽草看春生。
雨馀烟柳约青丝，风过芹塘澹碧漪。正是愁来无著处，绿阴庭馆暮寒时。
风光何故恼闲人，我欲乘槎一问津。满地绿阴迷断梦，五更啼鸟不胜春。
相思举目万重云，燕去鸿来杳不闻。漫说黄金能得士，只今谁是望诸君。
花自飘零水自流，无情有恨月如钩。十年一枕三更梦，嬴得风烟满地愁。
江暗天低雨脚垂，屋鸣檐泻入枯池。却怜似镜新荷叶，不见鱼跳鹭浴时。
吴死树，楚江枫，一样秋光雨不同。莫道衰荣长定在，落花终古怨东风。
气豪不受羁栖厄，十日舂撞溯大江。蟹熟酒香随意饮，卧听风雨打篷窗。
数株杨柳湖边寺，且系扁舟客莫催。万顷波光净如练，一双老鹤忽飞来。
江阁雨晴三尺水，野桥人渡数家村。眼前如此秋光好，自笑先生懒出门。
日上半阶犹有雪，风生老树却无云。多情不及双坑水，流到桥西未肯分。
当年返棹西江上，不尽东归孝子心。投老凄凉空见画，白云散尽故山深。
树折云梢浪拍窗，老渔齐放钓船双。不愁江上风波险，平地风波险似江。
绿阴黄鸟暮春初，谷口人家树下居。野老携琴度桥去，云山深处更何如。
纸扇相遗意未轻，好风还似故人情。林中李白休相笑，拾得长江片月明。
雨过春山草木稠，悬崖千尺挂飞流。幽人倚杖遥观处，似在庐山五老游。
一卷羲经足洗心，研朱滴露向秋林。仙人欲授参同论，白鹤飞来夜已深。
一枝数萼剪轻冰，应与渊明共素心。秋色满园题品遍，从来白玉贵黄金。
除夜孤灯对短篷，浮生原不定西东。断猿何处惊残梦，风雨萧萧宿峡中。
钓船移向夕阳边，春水桃花绿满川。一曲渔歌聊自乐，晚风休为世人传。
望山寻水不惮遥，白云红树喜相招。梦回茅屋潇潇雨，又得留君住一宵。
曳履自惭随兽迹，背藜欲出耸鸢肩。酒中挽得阳和转，一斗松醪直万钱。
处处江湖行路难，东风鼓角满云端。蹇驴破帽青山下，翠木苍藤暮雨寒。
山云故作今朝雨，湖水新添昨夜痕。细草幽花俱有意，青山相对已忘言。
强与登高行路难，溪桥危坐对秋山。白云红树添诗兴，月上长空忘却还。
今日雨晴双燕归，野桥茅屋又斜晖。便须买酒酹春色，莫放桃花树树飞。
春雨霏霏映茅屋，空庭无人芳草绿。相思何故不成眠，一夜南风笋成竹。
空庭老树并苍苍，密叶曾经使者霜。南国久无王化及，好留春色比甘棠。
秋树连云日色残，晚风初定绿波閒。方壶老去空能画，不见长江雨后山。
数藤马乳秋风晚，一架骊珠夜月明。忆作草堂看画日，惠连诗句独先成。
老树晴云半有无，雨馀秋色满江湖。扁舟也欲投簪去，何处青山似画图。
春山啼鸟杂花香，丛棘修筠各自芳。何似梧桐西掖树，千年鸣凤向朝阳。
忽见罗浮万鹤群，水边林下玉缤纷。岭南自古无霜雪，喜有寒香压瘴云。
冷蕊疏花自不禁，长松脩竹共萧森。高标迥立风霜表，始见平生铁石心。
清池老树落花稀，雪满仙岩独鹤归。十二楼台天似水，空香散作白云飞。
黄菊移来雨后新，含香敛色待芳晨。今朝相对谁怜我，明日来看剩有人。
绿树黄鹂处处山，偶从溪上看云还。人生未许全无事，才得登临便是閒。
竹边僧舍柳边池，谁道秋风此别离。今夕扁舟闻雁处，一灯应读卷中诗。
君住湖南水竹深，夕阳孤棹此相寻。子规啼散门前柳，漠漠春光淡淡阴。
乱前草草别相知，乱后风光不尽思。惟我与君今日见，不堪来读卷中诗。
高城月黑罢鸣笳，寝舍风多烛易斜。醉里归来忘夜半，雨中惊不似山家。
每忆当年梦臼炊，如今又赋杏伤诗。众中独有君相念，知得君曾有此悲。
意中已解眼中怜，谁道从前不有缘。可惜花时正风雨，相逢只为在楼前。
曾谢人间轩冕荣，一瓢何足累高情。已知喧寂相忘久，弃掷元非为有声。
肠断琵琶曲里声，绿云天远不胜情。归家玉板休轻触，鹦鹉能呼旧日名。
云水平生一钓纶，扁舟来往楚江滨。自烧绿竹炊新饭，谁道烟消不见人。
一枝香雪倚东阑，开过清明半已残。若到东风无几日，凋零也作盛时看。
拟将诗酒赏良时，久不吟诗思苦迟。无酒已辜今夜月，如何容得更无诗。
几欲高眠畏夜寒，又思月色起来看。及来看月翻多感，不似眠时意少安。
草草重阳去不知，今朝始见菊花枝。莫言篱落秋风老，但得来看未是迟。
分得湘江数叶秋，偶因翠羽寄罗浮。相看莫说当年梦，二女多情自解愁。
自喜吟身得自由，长寻酒伴与诗俦。閒云流水平生意，何处山中不可留。
桃花飞尽柳花飞，三月江南尚腊衣。为问东湖云共宿，春风此度送人归。
几度登临托远思，楼中山色意中诗。西风又复来看画，却忆扁舟送别时。
高树重重覆酒台，黄鹂飞绕不惊猜。暖风晴日寻常到，谁为多情雨亦来。
访水寻云几日閒，君仍留此我先还。到家已是斜阳后，身在东湖却望山。
野店风花傍客飞，尊前长是泪沾衣。相逢相别俱零落，君向江南我未归。
南风花满荔枝林，路出湖山百嶂深。惟有白云长在眼，三千里远寄归心。
故人来诵故人诗，千里秋风致远思。回首太行何处是，乱山红叶雁来时。
幽禽相对弄芳春，嫩竹分梢露叶新。偶看画图怀故旧，眼前无几白头人。
水天空阔片帆征，风稳波平也自惊。镇日取程才近岸，庐山五老又来迎。
松顶巢空罥兔丝，相逢惟有白云飞。无心亦解寻孤鹤，应怪传书久不归。
千里生还不负期，入门成喜复成悲。忽看画里青山色，犹道长干雨后时。
旧是云山自在身，误将书剑逐风尘。犊车何日移家去，还作条桑种杏人。
白葛为巾不裹头，兰亭会里最风流。老来忘却观鹅癖，只爱山人许远游。
城乌啼散驿楼空，一舸苍茫曙色中。不是故人今夕共，定应愁绝雨兼风。
几回笑把菊花枝，遥望南山自咏诗。不值白衣人送酒，岂堪怀抱独醒时。
挂冠归去祗看山，心寄孤岚野鹤间。试数同时戎马客，几人投老似君闲。
山中老子百年馀，前代衣冠只自如。高阁捲帘无一事，满天风雨坐看书。
浩浩沧波天四围，秋风一鹤夜来归。祇应梦里闻长笛，知是年时旧羽衣。
落尽春红春梦熟，平沙小苑窗中绿。美人睡起背东风，蛱蝶飞来上修竹。
洞庭秋尽水增波，光动珊瑚碧树柯。夜半仙人骑紫凤，满天清影月明多。
江南处处烽烟起，海上年年御酒来。如此烽烟如此酒，老夫怀抱几时开。
没径春泥不出门，山烟江雾昼长昏。糟床声杂茅檐雨，破却阴寒酒自温。
风轩红杏散馀霞，堤草青青桃欲花。寒食清明看又近，满川烟雨乱鸣蛙。
欲具盘餐饷故知，村荒市远只随宜。家人不解艰虞事，犹想客来如旧时。
溪上青山石径纡，暖云晴嶂锦模糊。行人如隔湘江岸，日暮青林啼鹧鸪。
山腰绿树雨初收，天际白云如水流。忆在九江船上望，杨花飞雪下轻鸥。
□渚环洲隐钓篷，寒藤古木落秋风。十年闭户空山□，忽忆江湖似梦中。
谢家群从最多贤，第宅新成绮户连。预喜酒阑宾客散，看传银烛散青烟。
扬州何逊多才藻，秋水金塘艳碧蕖。深院闭门芳草合，小帘低护杀青书。
烈塘坟上树如云，一扫东风十五春。不信令威归不得，竟移华表属他人。
鹤长凫短世难齐，满眼风尘客路迷。灶突未黔居未徙，儿曹况在两湖西。
东门之东西市西，人家屋头啼竹鸡。新年十日九风雨，二老几时堪杖藜。
看花醉眼不须扶，花下长歌击唾壶。回首荒城春较晚，淡烟疏雨绿平芜。
姑射仙人下杳冥，绡裳环佩玉泠泠。香魂误入罗浮梦，几度微吟唤得醒。
进驭归来日未西，落花芳草满春泥。也知枥上无凡马，牵过天闲不肯嘶。
美人玉钗燕翩翩，白日照耀黄金蝉。柳丝绿让云鬟亸，荷花红妒茜裙鲜。
忆昔西园曾见招，春风歌响入春霄。池上题诗花冉冉，林边归骑雨潇潇。
小桥东郭先生履，曲径西湖处士家。向暖早看花似雪，冒寒更爱雪如花。
山中岁月薜萝春，天上光华印绶新。白首惟思逢世泰，青云那得厌交贫。
短笠登山自种茶，萦林石径树边邪。百金自可侔封邑，千骑何劳拥鼓笳。
有客寻幽蹈紫霞，杖藜入竹访仙家。相逢不道春光老，门外溪风落栋花。
名动竹林惟阮籍，气吞湖海有元龙。相逢一醉思茗饮，细故不留云梦胸。
人生离别将奈何，沧江渺渺山峨峨。山花乱红江水碧，水流花谢春愁多。
孤云无住亦无依，长向空中自在飞。情素本来无一物，何须惜别更留衣。
无边花柳竞芳春，醉眼看来几度新。今日曲江风景别，落红飞絮正愁人。
竹林塘西越女归，双双采莲歌夕晖。兰舟荡桨忽分去，两岸风花高下飞。
人生天地长如客，何独乡关定是家。争似山翁随所寓，年年处处看梅花。
天寒游子客衣单，梦绕家林到夜阑。应是吾亲念儿切，倚门日日望归鞍。
步出林东过水西，可人不见思如迷。晓风偏妒墙头杏，吹尽胭脂污作泥。
客边别我觉惊心，遗汝囊无一寸金。归路迢迢吾颇熟，梦魂随汝到家林。
雨后飞泉下碧湍，长松脩竹草堂寒。无人解识高人意，溪上青山独自看。
春日初长倦读书，夕阳流水荡空虚。扁舟聊复持竿去，意在青山不在鱼。
水边楼馆绝纤埃，高捲湘帘碧嶂开。一点飞蟾破秋色，清光先入座间来。
羽葆霓旌翳石根，蓬莱云气伴朝昏。仙人细酌长生酒，閒看苍龙子又孙。
官閒日日逐樵苏，心寄浮云乐有馀。谷口归来身未倦，下帘细读买臣书。
鸾书趣燕五城东，下视星辰在半空。行过瑶台重回首，玉清更在有无中。
隔水吹笙引凤鸣，十三声外柳风清。风流自有王子晋，留取清樽吸月明。
云雾轩窗倚半空，少霞铭处识新宫。遥看一片秋山色，鹤影徘徊明月中。
山色微茫好放船，秋渠野水夕阳边。西风更洒菰蒲雨，羡尔沙鸥自在眠。
二月江水清接天，杨柳隔江摇绿烟。一夜愁心似春雪，随风舞影落君前。
烟雨空濛远树齐，人家树底自成蹊。只因二月吴松尾，渚际维舟听竹鸡。
十月江南未陨霜，青枫欲赤碧梧黄。停桡坐对西山晚，新雁题书已著行。
诸老风流邈不闻，谁携健笔继清芬。南宫新赐郎官佩，东观长留太史文。
白首相逢能几回，羡君仍作等閒来。明年此日知何处，且向空庭嗅落梅。
多君为我写江山，珍重摩挲老眼看。五十年前同笔砚，交情多在此图间。
紫翠丛中独隐奇，风霜饱历灿东篱。寄语柴桑老居士，好归吟赏莫教迟。
朝拥红妆出大家，酣歌玉树后庭花。谁知擒虎兵临日，背井风寒泣丽华。
失群寒雁声可怜，夜半单飞在月边。无奈人心复有忆，今暝将渠俱不眠。
霰先集兮雪乃零，散辉素兮被檐庭。曲室寒兮朔风厉，州陆涸兮群籁鸣。
青牛丹毂七香车，可怜今夜宿倡家。倡家高树乌欲栖，罗帏翠帐向君低。
日暮徙倚渭桥西，正见凉月与云齐。若使月光无近远，应昭离人今夜啼。
桂钩影，桂枝开。紫绮袖，逐风回。日明珠，色偏亮。叶尽衫，香更来。
仙人未必皆仙去，还在人间人不知。手把白髦从两鹿，相逢聊问姓名谁。
一点春山一点愁，一丝暮雨一声鸠。病中况更缘诗苦，夜去可堪无酒休。
依依杨柳已藏鸦，风度莺声到碧纱。洗尽春光连夜雨，海棠赢得两三花。
南轩北牖又东扉，取次园林待我归。当路莫栽荆棘草，他年免挂子孙衣。
洞里乾坤世莫知，时闻啸鹤带云归。几回洞口乘风立，欲挟飞仙入翠微。
双松偃亚老龙起，唤得清风到别楼。尚忆曩年诗酒伴，几回天际识归舟。
春朝湖上风兼雨，世事如花落又开。退省闭门真乐处，闲云终日去还来。
雨足云收得暂閒，谩将头角寄空山。鼻端一滴无多子，引得人人到此间。
学仙独访武夷君，老树垂藤弄夕曛。我欲幔亭拚一醉，不知何处奏宾云。
老来嗜酒无宾主，我醉应眠不遣卿。如许此花同九日，为君采掇笑渊明。
江城仍似锦城无，半额轻黄笑越姝。我亦少花如杜老，舍南为乞两三株。
襟抱恢疏老更宽，笑谈终夕尽君欢。主人更有桃花面，病眼其如隔雾看。
故园桃李秋摇落，扫地无花可恼公。近说城南王子妓，亦持红拂剧西风。
老去功名意转疏，独骑瘦马取长途。孤村到晓犹灯火，知有人家夜读书。
老来何故惜分阴，如月明亏魄渐侵。进道不遑求广智，随时随处且冥心。
图上华夷能尽记，未始经行一步地。博闻强识总周知，心不能行亦如是。
芙蓉花发满江红，尽道芙蓉胜妾容。昨日妾从堤上过，如何人不看芙蓉。
瓦炉爇处清烟霭，铁磬敲时晓韵寒。一穿数珠粗又重，拈来百八不相谩。
无心閒淡云归洞，有影澄清月在潭。此景灼然超物外，本来成现不须参。
故里萧条一望间，此身飘泊叹空还。感时有恨无人说，愁敛双蛾对暮山。
少日时时负百忧，从人络马与牵牛。中年置此身如竹，荏苒风前得自由。
野芳未放青春去，林鸟长随白日閒。山色殢人归未得，杖藜日日扣松关。
将到穷冬寂寞乡，谁知花事未渠央。最怜剪蜡翻新样，却笑烧铅作素妆。
天公要与物为春，人事纷纷蔼若云。锦绣山川谁管领，祇应鱼鸟得平分。
百花头上春光到，雪压霜欺意更奇。岁岁倚栏相望处，水边竹外最南枝。
故园一别换年华，客里看花更忆花。昨夜西窗无限月，伴人春瘦一枝斜。
阴云冻合不成飞，行李留连岁律迟。山色宜晴更宜雪，别来应有忆山诗。
尊酒清江欲语离，事多八九苦参差。飞潮更捲征帆急，尽作西窗去后思。
萧条古寺僧何处，痴坐方床午漏长。怪我溪山惯来往，不惟鱼鸟解相忘。
汉宫日暮风雷远，南国秋深水殿寒。留得一枝烟雨里，又随人去报平安。
霜拂金鞍玉坠腰，邻鸡催唤紫宸朝。争如林下饱清梦，残月半窗松影摇。
割取风烟归此堂，尘缨更好濯沧浪。青山屋上下流水，永日翻书乐未央。
苍颜白发王官谷，绿幕黄帘六馆生。阅世旧嗟身偃蹇，怀人新有泪纵横。
愁来高诵远游篇，度世长生岂可传。物变无穷身老矣，一鸡八谷又新年。
白贲黄中自不群，冷霜凉露伴灵均。集芳尚恨椒兰变，何况夭桃俗李春。
繁笔泉石两成痴，早学东家晚学西。章甫峨峨宁汝误，如今翻恨十年迟。
高阁登临暑气空，绿槐蝉噪咽清风。我今到此须怀感，多少行人道路中。
坐阅人间几劫灰，试从清浅问蓬莱。此山此水自古有，是佛是仙何处来。
三年到此百无功，种得桃花满县红。此日不能收拾去，一时分付与东风。
去年曾醉海棠丛，闻说新枝发旧红。昨夜梦回花下饮，不知身在玉堂中。
隐安楼阁贯空嵌，绝顶磨霄凝翠岚。若到白云犹未半，凭君更上七星岩。
波声滚滚百川流，七日津亭厌舣舟。遥望丛祠烧的乳，美风相遣莫淹留。
白雾应连沧海东，邻舟相失渺茫中。时时客子江头语，社过应须有好风。
白草萧萧漾早晖，篮舆轻稳去如飞。淮天软暖多成雨，喜有轻寒犯客衣。
垂杨正好移舟看，轻舸何妨出沐迟。叠嶂双溪虽未历，白云芳草已相知。
满眼青湘浸绿苔，谁家篱援坼寒梅。天容婉美霜云薄，己逗春光入望来。
忆曾醉看仙翁树，骑马重来二十年。百尺湖台蘸春渌，月华依旧到樽前。
夜如何其夜未央，山城斗转星煌煌。收琴插拨各无语，酒美不知春漏长。
脱屐名场蕴壮图，君方举逸待嘉谟。即期鹤版临岩室，万叠云山恋得无。
多病多愁老使君，不忧风雨不忧贫。三年不识东湖面，枉与东湖作主人。
亭前山色绕危栏，亭下波涛直浸山。波上渔舟亭上客，相看浑在画图间。
不知甲子定何年，题满柴桑日醉眠。意不在言君解否，壁间琴本是无弦。
沧海人间别一天，只容渔父钓苍烟。而今蜃起楼台处，亦有北来蕃汉船。
懒从原上访桃花，又不青门去种瓜。传得神仙蝉蜕法，君如觅我问烟霞。
飘零万里若为家，一夜西风吹鬓华。祇有新诗题甲子，更无故旧对黄花。
江南秋色满梧桐，回首青山万事空。怕见镜中新白发，长将破帽裹西风。
灯影沉沉夜气清，朔风吹梦度江城。觉来知打明钟未，忽听邻家叫佛声。
溪头浊潦拥鱼虾，笑杀渔翁下钓差。棹取扁舟湖海去，悠悠心事寄芦花。
潋滟金波泻碧空，隔霜寒影下征鸿。夜深一笛昭华引，吹满千岩万壑中。
爱此潺湲任溅衣，独寻幽石坐多时。日斜徒御应相笑，底事教公上马迟。
风吹两岸菰蒲乾，日洒一汀凫鹜寒。夜深霜月照湖水，须上此桥凭画栏。
西湖晴碧晚溶溶，与客常来坐好风。记得有人歌小玉，月明犹在画船中。
可笑儿孙亦满眼，朝朝庭下立参差。谓言饱读诗书去，憔悴如翁亦好为。
风外挂帘誇软甚，雨中盘砌奈长何。一般草木缘何事，听唱骊驹尔最多。
东风何事力犹微，凛凛边寒犯客衣。旧雪未消新雪下，南园春色几时归。
一生自守至如此，惟道外皆非所亲。顾己通塞尽有命，是身可忍求因人。
高崖古驿荒凉甚，过客何尝住久之。独有门边君写处，每来无不读多时。
■山北来耸峨峨，汉水东下流滔滔。开轩直可望百里，最爱此榭凌云高。
素纨不摇风满襟，露气中夜寒相侵。予怀浩然杳莫寄，伴月直到青天心。
可笑庭前小儿女，栽盆贮水种浮萍。不知何处闻人说，一夜一根生七茎。
春难度。歌满阕，酒万举。喉欲破，肠欲腐。风光满天已不暮。春难度。
春难度。池浮花，墙拥絮。枕书睡，树阴午。日长几何万尺许。春难度。
湖迥山明玉宇澄，浮图绝顶快高登。天风吹我今宵梦，多在瑶台十二层。
平林漠漠暝烟齐，竹树萧疏望眼迷。相唤几声何处雁，断霞明处一行低。
正尔清寒与世殊，地灵不受柳诗愚。昼长何似醒幽梦，碧玉壶深贮雪腴。
平生何逊扬州梦，到得扬州月自寒。谁遣雪蓬春半树，诗情更作故人看。
不奈梅花尔许愁，天寒孤倚夕阳楼。近城鸥鹭逢人惯，肯与渔蓑共钓舟。
霜洗横枝月上初，春彝更可共谈无。玉杯一一寒于雪，贮以诗肠渺似湖。
约住山云倚断栏，云如秋薄与山环。为山醉矣无山句，山不负予予负山。
一方苍石老莓苔，只合渊明共酒杯。岁晚出山成底事，至今笙鹤不归来。
明日琼幡绕鬓飞，土牛才出草痕肥。送寒正不关渠事，雪不来时未肯归。
吟入梅花倚树腰，不知声撼雪飘飘。山翁只道春无力，半日黏须未肯消。
春入多情草木妖，霓裳相倚奏咸韶。玉栏一样红如洗，不比觚棱锁二乔。
终日看山自一奇，寒溪更与月相宜。采芹人去夜岑寂，政是先生得意时。
春山如染费人诗，骤马新堤拂柳丝。杜宇一声春欲暮，海棠睡去未曾知。
砚香不肯与山留，雨浥寒花断送秋。后夜酒醒诗更好，淡烟荒草并渔舟。
一船明月秋江冷，曾与梅花有约来。谁唤雪溪回短棹，宁孤何逊莫孤梅。
秋风吹裂旧荷衣，自读离骚倚落晖。已觉芦花洲渚冷，水天归雁著行飞。
手斸苍苔玉一栏，山家初见眼犹寒。移根莫厌凡红紫，只做春风一样看。
疏花不受世间寒，得圣之清自可餐。今日湖山人已朽，何如茅屋雪中看。
瀑煮春风生意长，梅花吹雪入诗香。夜寒记得僧房梦，脩竹半窗云一床。
可是诗边欠老干，藓床相对话灯残。秋城一夜江湖晚，风雨重阳菊自寒。
但得清溪裹草堂，溪头山色有炎凉。秋崖一出四年矣，想见松花满石床。
雷斧何年翠凿成，老龙吟苦雪涛惊。霜晴未用为霖在，留与春蓑作太平。
片片随风隔坞飘，野香相逐过溪桥。今年便觉春风早，雪不成绵到地消。
云深只以竹为墙，新雨才乾径草长。野鹤已随溪客远，一方玄玉带诗香。
自是愁人愁不消，非干雨里听芭蕉。芭蕉易去愁难去，移向梧桐转寂寥。
下欲成蹊春已残，雨红犹自有人看。极知不与君同调，但守平生一点酸。
莫怨乖龙横见治，满床诗卷尽淋漓。人间书疏何为者，径挽天河一洗之。
结庐旧与青山对，脩竹萧疏半不存。惟有亭前古梅在，暗香疏影几黄昏。
客如我亦未为俗，著我于中何忝渠。苦作春阴愁又绝，蕙花香冷雨疏疏。
酒不能多诗又尘，栏干月午奈何春。天寒莫到海棠瘦，一夜东风吹倒人。
春深酒熟溪桥鼓，午过斋闻野寺钟。花不知名香自永，倚风临水为谁容。
卷中未有好诗看，草满池塘梦已阑。客又不来春又暮，一帘新雨杏花残。
鹤骨清寒不受吹，白云侵砚懒题诗。雨深更觅山寒甚，过了重阳菊未知。
窗林绿气冷香彝，山带斜晖半入溪。幽鸟似嫌人至数，瞥然飞过隔林啼。
竹雨梧风满袖凉，踏槐仍逐众人忙。一觞共滴蟾蜍露，并遣五千书传香。
山中寒尽不知年，只道梅花欲雪天。未到五更春已动，乾坤生意本无边。
河汉微明星乍稀，碧莲香湿袭人衣。夜凉如水琉璃滑，自起开窗放月归。
晴窗欲晓鸟声春，唤起藜床入定身。老去不知三月暮，梦中亲见两诗人。
篷窗恰受夕阳明，杨柳梨花半月程。老去不知寒食近，一篙烟水载春行。
阴阴深树晚生烟，雨急归来失系船。白鹭不惊沙水浅，依然共在绿杨边。
晚晴铺网占鸥沙，各自分鱼就酒家。洞口醉眠船正暖，碧桃流出两三花。
夜落檐花未肯晴，灯寒等不到天明。自怜短发垂垂老，一滴秋霖白一茎。
行缠不了醉生涯，空宿沙头卖酒家。最是晓寒吟未稳，雪深无面见梅花。
野径茅茨竹作墙，岁寒曾亦几平章。高人风味天然别，不在横斜不在香。
堪笑平原血溅衣，但知忠义未知机。命悬鬼貌千秋事，年及悬车自不归。
只锄蔬甲亦妨閒，久与溪云断往还。今日偶来僧却在，共煎茶吃话庐山。
今年不上一竿竹，渠岂于人亦世情。风雨尚馀千个在，结巢吾欲听秋声。
不惯山中夜月寒，满窗树影藓花乾。移床近壁不敢卧，恐是龙蛇之屈蟠。
沙暖鸳鸯傍柳眠，春来亦懒避湖船。佳人窈窕惜颜色，自照晴波整翠钿。
山知吾亦以诗豪，畴昔于山只淡交。清得不多赢得瘦，一生悔读楚离骚。
梅已飘零尚典刑，断魂篱落野烟青。灵均憔悴乃知此，到老可人宁独醒。
啼莺几处垂垂柳，乳燕双飞片片花。溪浅度云山带雨，岸崩攲树草连沙。
自织春蓑学治田，山寒辛苦不逢年。摩挲此腹何时饱，黄犊夕阳相对眠。
溪云莫怪尘埃面，更与青山把一杯。未省此诗容写否，闻渠曾识谪仙来。
日淡风恬独倚筇，一池草色自溶溶。我犹未醉春先醉，政不关渠琥珀浓。
去年今日雪平檐，烧叶谈诗酒屡添。一笑今年又今日，不成飞絮不成盐。
才出城来便不同，绿杨微拂藕花风。过湖船用百钱买，卧看云归南北峰。
茅茨烟树水溶溶，篱落人家带晚舂。独立西风无一事，自撑短艇看芙蓉。
枯梢横出竹疏疏，挟雪吹香梦自孤。立到夜深难著语，怕渠去说与林逋。
跨鹤曾来不记年，洞中流水绿依然。紫箫吹彻无人见，万里西风月满天。
凤去台空岁月更，百年陈迹埽榛荆。清时已庆三登瑞，盍向朝阳更一鸣。
一饮千金事已非，那容更载此香归。若教到此方投去，早落人间第二机。
亭倚蓬莱几许高，下临无地有惊涛。坡仙想得江山助，八语端为天下豪。
危台老石寄层巅，鹤驾逢迎不记年。今日归来应一笑，山川城郭故依然。
高低庭树晚风吹，脱叶应难恋旧枝。莫向秋深怨零落，春深还有绿阴时。
偶宿天台白石房，夜深清话月移光。宦游难作重来约，一枕泉声老不忘。
黄花晚节香愈劲，老圃秋容景更奇。欲侑瓣香无好语，且偷忠献一联诗。
乐事赏心谁不有，可人胜士古来难。樽前莫怪同游少，恐被梅花白眼看。
方见横斜忽乱飞，噫其造物未昌时。点衣片片皆诗料，爱惜移时不敢吹。
极知云月浩无边，所恨舂容欠大篇。宵立我犹嫌俗士，形臞尔可配儒仙。
西湖已死犹名世，东阁更佳何与人。但得心传清白事，不须足踏软红尘。
雪裹空身无庇叶，风前妙质忽飞尘。一襦不著中寒去，莫是陈三辈行人。
侧畔颓垣且莫支，也须别相草堂基。要知风月无边处，不著亭台更自奇。
年时桂子例先开，新岁芙蓉手自栽。不惜一春风雨过，许多好事待秋来。
宜月宜风还宜雪，烟雨冥濛景更宜。说与客来休剥啄，先生长是倚阑时。
便好时时具小槎，遍游水北水南涯。游时要拣山深处，恐有山人处士家。
茅檐寂寞住人稀，落日逢迎宿酒旗。梦觉五更山月上，溪边人语钓船移。
先生高隐事如何，岂谓功名不足多。知道故人能辨事，一竿赢得钓清波。
尽锄芳草春应怪，初种黄花秋未知。花外种松松外竹，渐无蝴蝶到东篱。
雪才盈尺云阴解，风不鸣条雨块完。春力急催冬事退，君王宽政不恒寒。
酴醾春晓与谁芳，自是新来雨露香。燕子觅巢终软媚，杨花满路尚颠忙。
閒身已置参军帻，归路仍推处士车。石室散仙当醉起，试传消息过烟霞。
故岁婵娟独自来，今年更唤玉妃陪。要知霁色本无际，端放眼中云雾开。
经旬山雨暗春辉，桃李成阴总未知。试逐东风入城市，不妨尊酒暂娱嬉。
休论世事苦悲辛，龙卧南阳自有人。指日承明却归去，烟花紫禁及青春。
可耐幽花发较迟，殷勤为倩晓风吹。朝来策杖探消息，香处初开一两枝。
山雨萧萧不肯住，天寒云愁光景昏。桃李红白春风面，有恨无言空泪痕。
四壁萧然犬自驯，年来食粥甑生尘。相逢未暇寒温语，请效参寥作故人。
山色湖光过雨清，江边归骑净无尘。先生有酒快吾取，相逢少见如斯人。
日暖风轻昼睡馀，海棠娇褪玉肌肤。杨花也似知人意，来趁飞红入座隅。
一水濡须百里间，举头遥见水西山。微波不动又终日，安得扁舟送我还。
稻花时候一犁雨，天意从人无间然。我亦摧颓穷甚矣，烦君试考小行年。
十里西畴马送曛，晚风依约度溪云。悬知今夜桃花雨，一洗焦枯慰使君。
拍天湖水乱蛙鸣，雨脚随风泼细尘。翠幄不开杨柳晚，红云初坐海棠春。
庭閒人静鸟窥帘，坐对文书亦倦拈。春旱正须三尺雨，江湖宁放老蛟潜。
官閒时醉秀溪春，醉里吟诗字字新。欲报自惭无好语，年来胸次亦埃尘。
相从辄莫太匆匆，赌酒分茶自有功。谁谓春归无处觅，柳蹊飞絮乱因风。
我惭思涩同司马，君患才多继士衡。今日相从非偶耳，挂冠淮浙好寻盟。
乞巧谁家绮席开，夜阑箫鼓趁虚催。启明不为牵牛计，又放朝阳送曙来。
临淮终日鉴修眉，水外遥山尺五低。我欲骑云叫阊阖，请将捕寇付平西。
晚来天意欲晴寒，幽鸟争春到舌端。诗骨自怜山样瘦，酒肠君似海能宽。
云开层观切高寒，三面江湖一面山。眼界不知多少远，望中幽鸟暮飞还。
迂愚长与懒相兼，岁晚空馀白发添。坐送夕阳还黯黯，倚看新月露纤纤。
盈盈终日对妆台，一树临溪欲半开。吟赏不须期烂漫，恐随春雨点苍苔。
日午高人睡正浓，幽香初破碧山红。忽然梦觉寻无处，会有东来一阵风。
飞霰飘飘堕晚风，乱山无数暮云同。天工却似怜羁旅，又变霜华见碧空。
额黄肌粉斗新妆，春入园林度暗香。留滞江南归未得，一枝聊复沃愁肠。
偶因青鸟遂幽寻，翠壁苍崖白日阴。三扣石扉人不识，满山松竹自悲吟。
絮帽曳丝云带雨，琼梳环髻水围山。江村五月黄梅过，十里人烟渺莽间。
舍北湖山千叠翠，街南溪水一篙深。黄鹂也似快晴日，杨柳阴中诉好音。
动容俱见古人情，千里归来得我惊。七载何曾有离别，水中明月本相亲。
冬温开遍向东枝，映日含风万玉姬。何必霓裳掩前古，清癯端不羡丰肥。
高系芒鞋听学归，一丘一壑自心知。小窗闲忆经行处，貌得疏烟晚照时。
累年投迹未知名，胜日相逢画更精。有思只愁人迫促，为予拈出似平生。
盎竭囊空且笑歌，更从吾命听如何。不须直有牛羊乐，只以无求富自多。
花枝袅袅笑当觞，且作春风几日狂。纵使春归犹有酒，酒酣春去亦何伤。
弟子从来学未纯，异时得失亦频频。一官所买知多少，便议先生作圣人。
叩几悲歌涕满襟，圣贤千古我如今。冻琴弦断灯青晕，谁会男儿半夜心。
三月残花落更开，小檐日日燕飞来。子规夜半犹啼血，不信东风唤不回。
何须别子始沾衣，久有江南去梦飞。为语青山幸相望，壮夫终不白头归。
楼上人肠渴欲枯，楼前终日望平湖。无舟得入沧浪去，为问渔人得意无。
扰扰人心巧谓何，我肠愚只爱无它。目前好且留平地，浪爱山高险自多。
大舟无风帆不举，小舟榜入青冥去。渔子舟中呼且歌，夜半闻鱼谁得多。
银河初转水横流，星史人催报晓筹。金凤凰门开万钥，玉蟾蜍影挂西楼。
四海梯航贺岁元，千官环佩拜中天。愿从今日称觞后，舜殿垂衣一万年。
云娇烟懒雨初晴，环碧风轻细浪生。尽日黄鹂不飞去，万年枝上听箫声。
玉箫声里酌玻璃，风腊旌旗卷绛霓。星渚月斜珠露重，银河流水亦东西。
吾君圣学自通神，匪但书看逸少亲。妙绝长江春色丽，一时同赐紫枢臣。
玲珑翠网隔尘埃，鉴里双鸾挂宝台。睡起日高花影转，玉盘香篆半成灰。
小立危楼望眼遥，晚烟淡处见湖桥。梅花落尽寒犹力，留得东风候柳条。
独对寒灯客梦孤，数声征雁下平芜。古今多少难言事，笑指梅花解语无。
膳羞进彻静无哗，宰执斋宫坐赐茶。不比常朝添覆奏，报来除目十馀家。
星斗中天夜向晨，寸云不点月华明。六飞过尽灯如昼，宫漏迟迟报五更。
春愁如织雨如麻，倦倚吟窗拾落花。坐不忍眠心似醉，悠悠身世在天涯。
轻寒漠漠雨霏霏，春院人闲半掩扉。风力不知多几许，出门只见杏花飞。
西风昨夜到庭梧，晓看窗前一叶无。秋月照人眠不得，等闲拈弄绣工夫。
掩昼娇春敛恨浓，莲包欲实又成空。都缘不肯为云雨，开落非关一夜风。
恰回午枕自华胥，忽得周郎一纸书。江上春风能几日，莫教门外柳萧疏。
世变无穷客恨长，栏干遍倚怕斜阳。满篱黄菊无心看，付与游蜂自在忙。
一夜霜风动地寒，塞垣火未报平安。嫦娥亦带伤心色，为照征人尚抱鞍。
清明过了柳花飞，帘外萋萋草正肥。唤起惜春情绪处，空山残月杜鹃啼。
千金难买是心知，谁遣相亲又语违。杨柳若知行客恨，不教飞絮扑春衣。
金缕新幡翠凤翘，侧商催酒转宫腰。玉栏风急花零乱，始觉春寒第一朝。
遥闻碧海有三山，云锁琼楼日月閒。花下玉颜常不老，也应春色胜人间。
闻君筑圃多奇植，红蕊黄花落又开。惟有庭前岁寒竹，时时双凤下飞来。
夜深独倚栏干角，玉笛横吹弄月明。馀响度云无处觅，人间闻得两三声。
燕去燕来閒白昼，花开花落送黄昏。年年好景春风妒，梦里铅华湿泪痕。
千年一偶圣人生，岂特河清海亦清。瑞应固宜流乐府，行看丝竹有新声。
淮上惊波欲去难，更逢春雪下云端。思君一夜如千里，手把琼枝不奈寒。
禁幕无风日正亭，侍臣初赐玉盘冰。不知翠辇游何处，应在瑶台第一层。
微生江海一閒身，偶上青云四十春。何日扁舟载风雪，却将蓑笠伴渔人。
急景易如流水去，浮名终与白云空。何如几曲秋溪上，醉泛一舟烟雨中。
茆檐长扫静无苔，花木成畦手自栽。一水护田将绿绕，两山排闼送青来。
健席高樯送病身，乱山荒陇障归津。应须一曲千回首，西去论心更几人。
日西阶影转梧桐，帘卷青山簟半空。金鸭火销沈水冷，悠悠残梦鸟声中。
投老唯公最故人，相寻长恨隔城闉。百年俯仰随薪尽，画手空传净戒身。
一陂春水绕花身，花影妖饶各占春。纵被春风吹作雪，绝胜南陌碾成尘。
蓦水穿山近更赊，三更燃火饭僧家。乘田有秩难逃责，从事虽勤敢叹嗟。
春山撩乱水纵横，篱落荒畦草自生。独往独来山下路，笋舆看得绿阴成。
窗壁风回午枕凉，清谈相对一胡床。心知帝力同天地，能使人间白日长。
君正忙时我正闲，如何同得到钟山。夷门二十年前事，回首黄尘一梦间。
禅房借枕得重攲，陈迹翛然尚有诗。嗟我与公皆老矣，拂天松柏见栽时。
山腰石有千年润，海眼泉无一日乾。天下苍生待霖雨，不知龙向此中蟠。
附巘凭崖岂易跻，无心应合与云齐。横身势欲填沧海，肯为行人惜马蹄。
江北秋阴一半开，晚云含雨却低回。青山缭绕疑无路，忽见千帆隐映来。
六朝文物草连空，今古无端入望中。江上晚来堪画处，参差烟树五湖东。
冥冥江雨湿黄昏，天入沧洲漫不分。北涧欲通南涧水，南山正绕北山云。
千载朱弦无此悲，欲弹孤绝鬼神疑。故人舍我闭黄壤，流水高山心自知。
主人将去菊初栽，落尽黄花去却回。到得明年官又满，不知谁见此花开。
秋水才深四五尺，扁舟斗转疾于飞。可怜物色阻携手，正是归时君不归。
思君携手安能得，上尽重城更上楼。时独看云泪横臆，长安不见使人愁。
直谅多为世所排，有怀长向我前开。暮年惆怅谁知此，南陌东阡独往来。
投老归来供奉班，尘埃无复见钟山。何须更待黄粱熟，始觉人间是梦间。
天雨萧萧滞茅屋，冷猿秋雁不胜悲。床床屋漏无乾处，独立苍茫自咏诗。
且欲相邀卧看山，扁舟自可送君还。留连城郭今如此，知复何时伴我閒。
六幅生绡四五峰，暮云楼阁有无中。去年今日长干里，遥望钟山与此同。
屋绕湾溪竹绕山，溪山却在白云间。临溪放艇依山坐，溪鸟山花共我闲。
水南水北重重柳，山后山前处处梅。未即此身随物化，年年长趁此时来。
早知皆是自拘囚，年少因何有旅愁。自是不归归便得，陆乘肩舆水乘舟。
白下长干一水间，竹云新笋已斑斑。明朝若有扁舟兴，落日潮生尚可还。
山林投老倦纷纷，独卧看云却忆君。云尚无心能出岫，不应君更懒于云。
白发无聊病更侵，移床卧竹向秋阴。朝来雁背西风急，吹折江湖万里心。
谈经投老拚悠悠，为吏文书了即休。深炷炉烟闭斋閤，卧听檐雨泻高秋。
柴门照水见青苔，春绕花枝漫漫开。路远游人行不到，日长啼鸟去还来。
隐隐西南月一钩，春风落日澹如秋。房栊半掩无人语，鼓角声中始欲愁。
残菊冥冥风更吹，雨如梅子欲黄时。相看握手总无语，愁满眼前心自知。
闻有名花即谩栽，慇勤准拟故人来。故人岁岁相逢晚，知复同看几度开。
忆昨初为海上行，日斜来往看潮生。如今身是西归客，回首山川觉有情。
梦想平生在一丘，暮年方此得优游。江湖相忘真鱼乐，怪汝长谣特地愁。
山木悲鸣水怒流，百虫专夜思高秋。道人方丈应无梦，想复长吟拟慧休。
春残叶密花枝少，睡起茶多酒盏疏。斜倚屏风搔首坐，满簪华发一床书。
天上云骄未肯同，晚来雪意已填空。欲开新酒邀嘉客，更待天花落坐中。
南州岁晚亦花开，有底堪随驿使来。看取钟山如许雪，何须持寄岭头梅。
雪乾云净见遥岑，南陌芳菲复可寻。换得千颦为一笑，春风吹柳万黄金。
四月扬州芍药多，先时为别苦风波。还家忽忽惊秋色，独见黄花出短莎。
散策东冈亦已劳，横塘西转有亭皋。絮飞度屋何许柳，花落填沟无数桃。
雨来未见花间蕊，雨后全无叶底花。蜂蝶纷纷过墙去，却疑春色在邻家。
终日看山不厌山，买山终待老山间。山花落尽山长在，山水空流山自闲。
此身已是一枯株，所记交朋八九无。唯有微之来访旧，天寒几夕拥山炉。
无限残红著地飞，溪头烟树翠相围。杨花独得东风意，相逐晴空去不归。
涧水无声绕竹流，竹西花草弄春柔。茅檐相对坐终日，一鸟不鸣山更幽。
已成客里清明过，更听山深谢豹啼。衮衮春愁无处着，试拚一饮醉如泥。
昔人瞻蟹惮监州，今献霜螯助拍浮。料得监州应笑领，无肠公子也风流。
屡下丝纶唤不来，来时已作去安排。吾宗有此好兄弟，欲往从之天一涯。
首疏明明点败棋，次篇字字比元龟。人中龙定子瞻是，殿上龙非安世谁。
雨涨泥痕卒未乾，断桥无策济归鞍。山灵有意留侬住，不作寻常俗驾看。
十月潇湘尽放梅，南枝仍避北枝开。客愁无奈春消息，肠断江南驿使来。
人共桃花事一空，兔葵无数舞春风。伤心俯仰成今古，知与刘郎事不同。
消息盈虚理甚明，积阴尽处一阳生。孤根莫厌风霜甚，昨夜春雷拆甲声。
岭松岁古欲无根，水石秋深未有痕。无限好山将不去，又依帆影过前村。
平生自谓此心刚，不信离樽可断肠。今日江边两行泪，更无情绪折垂杨。
洞天若限仙凡路，九锁前山不易寻。尚有康庐山下客，玉皇温诏与登临。
失脚南来又两年，故山猿鹤祇凄然。潇湘不是无佳景，终觉壶中别有天。
无心轩冕难招我，到眼云山辄起予。不必凭栏更清赏，此身元在此山居。
诗老相过鬓已星，吟魂未减昔年清。挥毫不著尘埃语，尽把梅花巧琢成。
雨挟东风作嫩寒，短墙围水柳藏烟。游人不出西湖静，白鹭飞来在画船。
山南山北异阴晴，雨脚垂垂日脚明。落尽桃花春事退，柔桑深处一鸠鸣。
早蚕上箔将成茧，晚界蚕方起大眠。两月辛勤敢胥怨，成丝成绢更成绵。
五湖深处足逍遥，错把扁舟系柳条。尘世不如烟水阔，笑骑黄鹤上层霄。
西湖声价甲天下，梦想平生初识之。十里垂鞭几多恨，不及见渠全盛时。
轻云捲箔月钩垂，正是青楼乞巧时。牛女相望隔河汉，浪传天上有佳期。
客来挥麈对觥船，客去焚香阅简编。车马软红尘里走，不知委巷有壶天。
似无还有暗香来，知是春风到早梅。一岁一番花似玉，老人见得几番开。
天外青鸾不复归，萧萧短发日成丝。寒梅不管人憔悴，故著新花满旧枝。
春风一路百花开，踏遍空山特地来。莫道沤麻池水浅，千寻飞瀑吼春雷。
水行双井陆沉沉，洗我胸中三斗尘。人物只今虽寂寞，溪山依旧自清新。
泪滴松楸意转哀，欲归小立更徘徊。春风不管人间恨，溪上樱桃花自开。
莫年筑室北山边，自笑浑无塞屋钱。巾褐翛然穷亦乐，岂曾有梦到金莲。
山椒霭霭暮云徂，一雨翻盆物尽苏。父老相逢笑相语，今年和气旧时无。
晓日藏明恐雪羞，远山含暝更云浮。不须苦道丰年瑞，拥衲炉边索酒舟。
故园疏竹蔽柴关，手植孤根在竹间。别后疏枝无恙否，寂寥风月冷溪山。
皎如玉雪不容缁，乞我寒香苦索诗。输与西湖閒处士，解吟篱落忽横枝。
小园桃李怯风雨，春事一年浑得晴。燕子欲相牵率去，踏青吾不敢徒行。
年少逢春喜欲狂，长年心事易凄凉。胸中不可无今古，坐阅陈编自炷香。
不问鸾骖鹤驾仙，且游无色界中天。更烦办取诗千首，一岁从公索一联。
小园数树杂花开，零落无声覆绿苔。休恨五更风雨急，明年春色自归来。
日堕西山烟水昏，寂寥鸡犬数家村。沧洲归鹭客停棹，古寺疏钟人掩门。
溪深一股渌浮浮，桥断人归拿小舟。烟淡云黄来暝色，青山数叠不遮愁。
傍檐古木绿阴阴，下有清溪可洗心。燕坐红尘飞不到，何须风过一披襟。
万点青山一曲溪，门阑疑是辟尘犀。笔端更有诗中画，细细冥搜为品题。
矍铄精神鬓未斑，翛然清坐对云山。儿孙满眼生涯足，赢得壶中日月閒。
羽衣引我度松关，借得湖山一眼看。去棹来桡皆物役，个中惟有白鸥閒。
龙蟠此地不知年，飞去穿成万仞渊。霖雨四方今欲遍，后人空自想蜿蜒。
楼头小圃径斜通，种竹休教势倚空。好是故庐犹在眼，未应脩筱障西风。
敛墙缩地保邻欢，巧作规模不见悭。初转层梯心似隘，一开窗了便宽闲。
昨夜西风作意凉，吹开粟粟绕枝黄。有时月窟閒来往，天上人间一样香。
巷底萧萧绝市尘，供愁疏雨打黄昏。悠然一曲泉鸣调，烧了夜香深闭门。
吹尽尘襟亦快哉，心期千古一时开。清风满峡谁收拾，即此清风播后来。
出处于人不偶然，当时已报赤城缘。丹青有笔谁能画，圣则堂前月满川。
见说前村破雪开，我来雪影浸苍苔。平生不识春风面，却道春从花底来。
诗满花笺酒满杯，吴中应喜使君来。马蹄归踏青霜滑，早趁江梅次第开。
门外车轮日往还，忙中尘土静中闲。不栽松竹分遮帐，应要开门便见山。
万仞苍崖走玉虬，急催诗句已难酬。禅心不肯随波浪，犹道桥流水不流。
君有轻舠恰称身，我家亦有岭头云。君云容易能分我，亦有吾云可寄君。
玄酒初传习骏奔，盐梅异用合先论。须留铁面攀墀力，莫为花开空断魂。
静无馀事可关情，快读新诗醉魄醒。太守文章真衮衮，参军衫鬓两青青。
驺玉团香移宝绡，凌风浥露势惊飘。从教不结千年实，且看尊前一味娇。
蒲团纸帐老生涯，只看新诗胜看花。遥解知君得诗处，竹篱茅舍两三家。
独自开门自看山，旋添花草满柴关。不须竹院寻僧话，只访先生亦自闲。
冻思嚼蕊嗅寒芳，隔月春非道路长。作意开篱通野岸，等闲寻步到池塘。
一瓶一钵远山寒，野路梅花已向残。自古吴门十万户，莫疑开口告人难。
能去尘埃几里摇，随香步步透兰桡。主人可是饶风月，分与游人倚小桥。
天工施春不爱惜，乐与枯槎借颜色。岁寒日晚律候严，已遣南枝报消息。
如簧巧啭最高枝，苑树青归万缕丝。玉辇不来春又老，声声诉与落花知。
望湖亭外半青山，跨水修梁影亦寒。待伴痕边分草色，鹤惊碎玉啄阑干。
四冢累累岂是仙，避秦安汉道空全。紫芝探处应辛苦，何似腰金食万钱。
闲写新诗十数篇，晓来铺向竹窗前。无端燕子欺人睡，故落春泥污綵笺。
嵯峨高锁夕阳红，斜入吟窗秀色浓。六里青山长满眼，不劳云片学奇峰。
竹绕亭台柳拂池，徘徊终恋郡斋西。斜阳更上渔舟坐，明日红尘逐马蹄。
为爱一峰形窈窕，岂辞十里路崎岖。谁知不似阳台女，别后经宵梦也无。
人间冉冉混尘埃，身后身前事莫猜。早悟劳生皆是梦，当时悔向梦中来。
山中昼永书一帙，兵后南州健更谁。君实中年陪社日，考亭无事注骚诗。
丝丝杨柳拂轻烟，那惜床头买酒钱。此段风流如不赏，一般佳致又明年。
紫燕黄鹂兴已阑，薰风庭院绿阴寒。儿童竞说新篁长，只隔前窗懒去看。
午风吹梦过桥西，梦里诗成未有题。睡起不知天早晚，柳风忽送子规啼。
万里春光眼界明，半窗斜日醉魂醒。有时梦入庐山去，瀑布声中拄杖行。
越溪梅接剡溪滨，得意还成一景春。此日可怜高兴尽，扁舟处处作东邻。
山回水转碧玲珑，月在群山四合中。香满一船梅胜雪，休誇访戴画屏风。
忆在东林学夜禅，月中清响听风泉。不须更作庐山梦，鱼鸟相忘二十年。
风袅溪头钓线多，戏鱼无奈巧依荷。直须飘净浮萍草，尽放青天照碧波。
渔父家风我所知，家风要与道相宜。不怀贪饵吞钩意，常似丝纶未下时。
初离江渚荻生芽，飞到龙荒雪满沙。寄语不须传信远，将军忧国不忧家。
竹篱茅屋江郊路，未肯斗妆尘市间。小朵飘零水风晚，又随残月落关山。
寒欺雪勒未逢春，照影今宵借月魂。可惜孤山吟已尽，后来幽绝几黄昏。
雨脚初收天意晴，西风摇落夜寒清。披衣自起开窗户，落月一山高下明。
匆匆车马出清晨，日淡风微已仲春。松竹阴中山未尽，梅花林外有行人。
海山雪后海天宽，群玉参差万里寒。岩谷无人共清夜，倚栏独向月中看。
春浓已伴客愁浓，门掩雨馀江上峰。莫道夕阳无一事，远颦眉黛更千重。
如画群峰从复横，孤烟收尽片云轻。天容常带秋容净，万里碧天新雨晴。
山空寺古紫苔侵，更喜渔樵不见寻。坐对秋阴晚萧瑟，风吹败叶入廊深。
越上湖山何绝奇，昔闻寻胜宁遐遗。烟波无忆旧吟醉，方是致君尧舜时。
潋滟波光入座寒，翠翎雪羽下云端。林花四绕馀何称，好种青青竹万竿。
云从西去又还东，不逐天回却逐风。春日岂无晴昼永，扫除阴翳出长空。
疾雷破柱识忠臣，急雨冲泥见故人。斗酒为浇新意气，老夫笔底亦精神。
春风浩荡江湖客，咫尺庐山风雨急。门前老树最关情，一夜相思头尽白。
竹鸡啼雨隔林塘，四月山深梅未黄。水近洞门云气湿，葛花开上石眠床。
芳歇红稀蝶懒来，潇潇风雨送春回。绿阴如许无人看，软玉枝头已有梅。
天色如冰万籁沉，攀藤无伴自惊心。啼时只有空山应，影挂寒松夜正深。
晴昼软风春草香，绿窗人困日初长。双双燕子飞无力，低傍花阴一带凉。
不收石上著残棋，山月无声鹤睡时。落叶打窗霜满屋，有僧吟得夜寒诗。
袂分鸳锦梦双残，一线啼痕枕未乾。门掩青灯人自去，杏花风起落花看。
拾翠车閒辇路尘，山南山北杜鹃春。谁家庭院东风里，飞出桃花不见人。
石门仙人云霞裳，飘飘飞佩来山房。松间看鹤不相见，灵风满路馥天香。
卖花声断雨濛濛，怯酒情怀易得中。燕子自来还自去，胭脂吹老海棠风。
隔溪云薄雨飘萧，欲采荷花不见桥。钗卜无凭芳信杳，酸风空度凤台箫。
天寒岁暮两无聊，访戴那辞千里遥。直上洞天三十六，马蹄迤逦步琼瑶。
雨馀溪涨急机舂，缘岸人家柳弄风。路转源深行步缓，青山映水野桃红。
柳还飞絮春馀几，幸有清樽可共持。今我未眠卿莫去，古人皆饮子休辞。
定是司花怯晓寒，花枝围处密萦蟠。草针柳线藏真巧，莫作寻常倚市看。
吟君诗罢不成欢，尚阻青灯话岁寒。亦欲分尝竹窗碧，少须春后荐春盘。
林间无叶供风落，溪上有梅迎雪开。斜日未收门巷暖，儿童笑指蹇驴来。
活计平生一钓船，将鱼换酒不论钱。夜来醉倒蓬笼底，却在芦花宿雁边。
有人见得地中雷，三十六宫从此回。尽太虚中俱是易，底须龙马负图来。
晓起征衫瘦渐宽，可堪秋入鬓丝寒。客中万叶皆归本，自把床头易卷看。
万斛秋愁强自宽，夜深风露伴孤寒。可怜万里长空月，只得窗前一片看。
雁自飞飞水自流，西风不寄小银钩。斜阳何处横孤簟，十二阑干一样愁。
若问先生归去来，此行直是到天台。碧桃瑶草紫芝熟，到日须容醉玉杯。
去□□月莫回头，又见清商酝凛秋。怅望一双鸿鹄下，径冲烟雨占沧洲。
老木垂垂绿覆栏，栏前髣髴见山□。尽教富贵饶公等，未许林泉□数廉。
幽栖竹路满苍苔，花拥柴扉午未开。可是春风料理得，时吹一片过窗来。
疏官寂寂解行衣，脱木萧萧立翠微。江带暝烟随意曲，鸟翻落日向人归。
又闻科诏下诸州，举袂成帷尽俊游。汝去为吾推甲乙，千人谁是钓鳌钩。
莫道经霜不见花，小春风景属山家。满山红叶斜阳映，却似桃源一片霞。
南风正起北风微，谁谓秋高尚马肥。但愿金飙摧落木，和根亦仆拟何归。
旋移黄菊不嫌迟，晴日霜庭晚更宜。闲倚石阑衫袖薄，偶然愁思入新诗。
雪颗云条一架春，酒中风度梦中闻。东风不是无颜色，过了梅花便到君。
浔阳古寺久荒凉，倒柱颓梁卧夕阳。一盏佛灯犹未灭，霁天云淡月华光。
素与梅花自有缘，又移几本种庭前。镜中一半閒风月，不属王郎载雪船。
呼僮耕云种瑶树，斗挂青冥下风露。隔林野鹤不知寒，为我飞来复飞去。
忽枉王人六辔驰，新亭有酒便同持。坐中不作南冠叹，江左夷吾是素期。
谁家花柳暗门边，投憩同维药玉船。醉卧黄鹂新弄舌，一声唤起小窗眠。
惊起龙蛇忽梦归，一朝脱屣万缘非。遥知月露寒松滴，不是波涛木叶飞。
龙虎十年气壮哉，抵排霜雪傲风雷。湖边老树勤封植，会有仙真邂逅来。
杨柳垂垂小港流，杨花无算远空游。离情自是纷如絮，不是伊能惹客愁。
保社荒寒欠主盟，此君却解以诗鸣。风窗满耳吟秋句，比似侬诗渠更清。
诗酒江南剑外身，眼惊幻墨逼天真。是谁不道君无对，世上元来更有人。
砌蜡成花浅带黄，紫茎绿叶媚秋光。不吟尚自清羸甚，怪得诗腰肖沈郎。
七十臞仙鬓未秋，肯来为我说真休。归欤恐负青山约，跨鹤吹笙挽不留。
孤令青莲欠所亲，月边和影是三人。何如洗盏溪光里，弟劝兄酬汎玉轮。
满地干戈老厌逢，酒杯诗卷托孤忠。自从风雅离骚后，数到而今无此翁。
玉攒碎叶尘难染，露湿香心粉自匀。一夜小园开似雪，清香自是药中珍。
东篱寂寞旧家乡，头白天生须又黄。岁岁相陪重九宴，主人传得引年方。
东篱冷落旧家乡，性耐风霜气味长。几度入来重九宴，主人传得引年方。
节过霜风衮衮来，菊花寂寞晚仍开。谁云既晚何用好，为我殷勤送一杯。
萧萧箨龙苍且绿，直节凌云长丛玉。高标自是绝尘埃，便使人间无点俗。
千百年来汉老郎，晓来灯火晚来香。庭前不用寻碑记，已载班书数十行。
石径春深叠古苔，洞天无钥为谁开。白云本是无心物，风趁松花作雨来。
爱山不买城中地，畏客长撑屋后船。荷叶无多秋事晚，又同鸥鹭过残年。
家贫地上却钱流，朽贯年深不可收。若使用之堪买爵，等闲门巷亦封侯。
银为须翅粉为肌，驱役春风不解肥。桃李上林无分到，可怜却傍菜花飞。
举室相先起五更，为翁诞日寿金觥。痴儿未识翁年甲，五十年前今夜生。
机声咿轧到天明，万缕千丝织得成。售与绮罗人不顾，看纱嫌重绢嫌轻。
鹤去山孤草亦荒，旋吟长句谒虚堂。束刍尚拟人如玉，一朵梅花当瓣香。
陇上松杉手自移，至今苔藓半寒枝。梦中不记重泉隔，犹学儿童戏綵时。
千里相思两寂寥，东阳应减旧时腰。书中喜有归来字，携傍红窗把笔描。
漫山高下武陵花，一片红酣散晚霞。要识当时秦晋事，隔溪脩竹两三家。
万仞山头放一丝，争吟好句记当时。能诗若不能垂钓，祗恐先生不受诗。
壁间吟不待秋时，吟苦中宵动客悲。劝汝不须催妇织，家家五月卖新丝。
青山不识我姓字，我亦不识青山名。飞来白鸟似相识，对我对山三两声。
举世昏昏醉未醒，独醒寂寞楚江滨。后人爱把离骚读，不道离骚误后人。
吴翁肥遁逾七十，术老芝荒手自锄。惠我篇章成锦字，西邻得伴亦堪书。
试向遮岩拥壑时，弄弦调轸按前徽。未须写就多情曲，饶与閒云自在飞。
鱼龙远避水光浮，草木怒长山意豪。独立和风清宿酒，晚云收尽月痕高。
衮衮红尘五月留，来时落木不胜秋。只今春事浓如许，万里沧浪又一舟。
十里沧浪绝岸遥，幽人行处有谁招。幸无车马妨来往，买断寒蔬取意挑。
秋旱兼春处处祈，微茫欲雨又还非。汝行恰值此时别，不到为霖不肯归。
鍊尽刚成与物和，峥嵘夜气合清磨。好溪新涨连天绿，近晚无风亦不波。
夜诵都忘浪枕喧，尔家江月旧楼存。新来转使朝宗近，目送风帆到海门。
高人栖隐向山林，林壑幽清绝俗尘。当日武陵人已老，谁知犹有种桃人。
闻道山家门镇开，独驱瘦马出尘埃。白云明月先无约，何事今宵亦此来。
清江向晚采莲稀，独倚兰舟久未归。目断可堪人不至，斜风细雨湿罗衣。
雷鼓千通破大幽，天开狱钥纵累囚。驿书散出先飞鸟，一日恩流四百州。
南园莫笑独追寻，明日未知晴与阴。挥手一朝辞逆旅，满堂安用累千金。
雪霜哀鬓拔还生，桃李新园长未成。五十尚能胜六十，今年又灭去年情。
故人通贵绝相过，门外真堪置雀罗。我已幽慵僮更懒，雨来春草一番多。
春冻消时种两芽，南风薰日见孤花。先开必自陶钧力，且合归功丞相家。
澹泊轻云寒不收，未成春雨只添愁。风烟寂寞几何限，尽入凭高一寸眸。
天意清和二月初，春风不动整如梳。陶潜宅外时无此，想更萧条不易居。
舞腰缤纷长乐东，柳间怅饮送春风。请君试望邯郸道，青门袅袅彻新丰。
草软波清沙径微，手携筇竹著深衣。白鸥不信忘机久，见我犹穿岸柳飞。
拜表归来抵寺居，解鞍纵马罢传呼。紫衣金带尽脱去，便是林间一野夫。
洛阳春日最繁华，红绿阴中十万家。谁道群花如锦绣，人将锦绣学群花。
君家牡丹深浅红，二十四枝为一丛。不唯春光占七八，才华自是诗人雄。
小桃似喜相君来，争发新花继落梅。更仗环溪醒残酒，没篙春水绿于苔。
穷泉纤骨已成尘，幽草闲花二十春。昔日相逢犹是梦，今宵梦里更非真。
冲寒踏雪行溪路，对月看梅太瘦生。莫道亲曾陪杖屦，只今见画也心清。
千岩壁立任苍苔，今日玉盘居士来。洗斸云根堪宴坐，不教独秀在天台。
投晓凭高雾满天，直疑和气酿丰年。殷勤北客还知否，不是南来有瘴烟。
山静莺啼春事深，意行到处若为情。休言柳絮全轻薄，半是东风不老成。
今日相逢慰别颜，获参后乘访龙山。古仙已去灵踪在，杖屦寻幽喜共攀。
三十六峰真绝奇，一溪九曲碧涟漪。白云遮眼不知处，谁道神仙在武夷。
风卷青天落大江，江风江水自舂撞。万千人看中秋月，十二楼开八面窗。
满天沆瀣起清风，白鹤飞来上翠松。月冷山空吹铁笛，一声唤起玉渊龙。
银月窥人夜漏沉，断蒲疏柳忽关心。西风为报西湖道，留取芙蓉供醉吟。
万籁沉沉清夜阑，楼前独自倚栏干。金鸡叫罢松风动，三十六天秋月寒。
兔冷蟾寒桂影疏，化为霜露泻庭除。已惊柏液冰吾齿，莫弄梅花粟尔肤。
山腰石有千年润，海眼泉无一日乾。天下苍生望霖雨，不知龙在此中蟠。
云来云去状秋阴，细雨笼晴夕照沉。半夜月明千籁静，一声猿叫万山深。
我到人间未百年，恰如顷刻在三天。向来我本雷霆吏，今更休疑作甚仙。
白雾重重山复山，山光树色有无间。是中紫翠皆诗料，病起无聊著句难。
不教蜂蝶略来些，岂是春神病酒耶。燕语莺啼今几日，风魔雨难许多花。
冰枯雪老尚天台，使我诗肠日九回。归去来兮须岁暮，岁云暮矣不归来。
一晚寻思未得诗，楼前只有月相知。夜深欲睡还贪坐，坐到五更钟动时。
南枝才放两三花，雪里吹香弄粉些。淡淡著烟浓著月，深深笼水浅笼沙。
全是山林居士风，不知位重更官穹。名书玉几金瓯内，心在蒲团纸帐中。
筠皮月静铺金屑，仙掌云寒砌玉花。人在华胥初梦断，乱山满目一声鸦。
道人心与物俱化，对景无思诗自成。诗句自然明造化，诗成造化寂无声。
千山猿叫月如昼，万籁风号天正秋。雾湿苍苔烟漠漠，白云飞梦过瀛洲。
风吹万木醒栖鹊，月落西山啼断猿。云捲翠微深处寺，一声钟落碧岩前。
观里多时道士憎，只知贪酒百无能。黄昏钟了无人迹，借得邻房一盏灯。
远草将人双眼行，飞花误蝶乞流莺。更饶一夜东风劣，且博三朝五日晴。
望中白鸟入空无，一带青山似画图。宿雨初醒云半敛，垂杨微困水平铺。
春色将穷诗未穷，开樽姑为慰东风。偶然行到青苔上，尚有残英一片红。
柳色烟光正斗青，桃花落尽杏花惊。风从窗眼空中入，雨在檐前滴到明。
雨馀花点满红桥，柳雪粘泥夜不消。晓雾忽无还忽有，春山如近又如遥。
蜂蝶如知春欲归，雨馀莺亦缕金衣。东风尽把杨花剪，吹作满城轻雪飞。
临临春去却成晴，花落无声片片轻。一句杜鹃香国泪，半帘皓月故人情。
世事如尘扫又生，梧窗终日坐冥冥。有时饮罢却行乐，立看风吹阁上铃。
桃李无言蜂蝶忙，晓寒未肯放春光。花将计会千山日，风为栽埋一夜霜。
夜静无云月似银，清宵鹤唳一伤神。子期玉骨寒于雪，世上知音能几人。
一番桃李又春风，送古迎今事不穷。南北故人鸿去外，东西野渡雪晴中。
山耸千层青翡翠，溪流万顷碧琉璃。游人来此醉归去，几个亲曾到武夷。
竹也多年管风月，凤兮几夜宿云烟。林间有客吹箫去，竹化成龙凤入天。
亭前绿密玉成丛，凤宿枝头烟雨空。箫管一声人未寝，满林明月浸清风。
日射新苔铸绿钱，山耸花屏草刺毡。剩把苔钱买风月，山屏低拥草毡眠。
晓来自点素馨汤，两朵莲花隔宿香。夜醉至今犹未醒，荔枝取次对离觞。
弃儒为见儒多误，学道缘吾道化贤。且把功名权架阁，抱琴随我去修仙。
螺青山绾青螺髻，地锦花铺锦地衣。雨过花娇山色茜，疑山解舞欲狂飞。
路狭才容飞鸟过，山将生合柰山何。不知天外山长短，何事窥来一管多。
白云寂寂水潺潺，云出无心水自闲。云水不知人换世，至今依旧满溪山。
无才且作三班借，请俸争如录事参。从此免称乡贡进，且须走马东西南。
归去江头伸脚眠，不烦太史验星躔。一丝千古经纶在，不为东都二百年。
雨浥梨花粉泪香，一痕淡月照修廊。春来只是寻常夜，惟有杜鹃添觉长。
种种闲愁先上眉，愁应白早不应迟。定知白了愁谁管，直到无愁是白时。
得见梅花即见逋，我来竟日觅梅无。却于无处分明见，月满孤山水满湖。
西山和影浸空江，落木无烟带夕阳。立尽阑干秋思远，风鸦云雁两三行。
为爱听琴亦此来，道香庭院得徘徊。羽仙羞种桃花看，一味湘兰绕屋栽。
餐英人去已千年，留与先生泛酒船。昔日避谗今避世，黄花独识两翁贤。
水浸秋空夜色晴，柳根三五钓船轻。不知长笛在何处，忽趁月明吹一声。
十载钱塘云汉间，江声梦里听潺湲。他山纵染千寻碧，不似西湖一带山。
乞与空斋伴我閒，风霜谙尽各苍颜。不妨黛色凌云干，蟠屈生绡寻尺间。
急雪逢春易作晴，穷阎犹复断人行。公家何在欲乘月，夜半扁舟不隔城。
城东韩李城南赵，欲往从之道阻长。与我诗盟烦借问，角弓永好愿无忘。
好月侵阶已十分，太清不受一尘昏。今宵定自梅花发，疏影横斜何处村。
尘外分明一锦屏，南楼相对竞峥嵘。却缘造化生来别，不信丹青画得成。
有客新从蜀道还，共招北隐步松间。何人写出秋风句，付与淮南大小山。
数十琅玕足辟尘，何须千亩比封君。一从清士心相许，眼看浮花薄似云。
柳边淮水一般绿，花底钟山分外青。闲趁游丝不知远，夕阳才过已疏星。
绿趺黄蕊衬瑶华，霜雪林中自一家。最好月寒迷粉素，翠钿依约独横斜。
金爵觚棱晓色开，三朝喜气一时回。圣人先御红鸾扇，天子龙舆万骑来。
风流谁自谢家安，不爱苍生只爱闲。今日云孙仍不恶，一间茅屋尚东山。
寺官官小未朝参，红日半竿春睡酣。为报邻鸡莫惊起，且容归梦到江南。
水绕山堂竹映桥，偶来尘意已潜消。最怜晓日浮波影，满壁煌煌玉电摇。
渡南渡北是长亭，沙上行人立马情。回首若无烟树隔，只应犹望见高城。
饭了呼童叠石门，雨馀幽事不胜繁。花残不用深惆怅，梧竹新阴又满园。
江上潮来浪薄天，隔江寒树晚生烟。北风三日无人渡，寂寞沙头一簇船。
渡南渡北两山遥，隔岸行人手可招。日暮海门烟雨黑，一川舟楫趁归潮。
雨歇长虹淡欲收，疏疏寒霭暮依楼。西风满院催摇落，已觉梧桐不耐秋。
病眼亡聊祇强回，道人得得供新梅。谷寒未必春先到，几夜冰蟾照得开。
竹绕茅檐水绕阶，东风渐欲放春回。丁宁红紫休争发，待取山南刺史来。
惆怅回车不可攀，故庐犹得及春还。遥知去路风烟好，看尽闽山看越山。
我车南，君车北，相逢总是天涯客。拥炉谈笑一灯残，出门风雨千山隔。
涧边烂醉桂花秋，明发携琴不可留。遥想两峰湖一曲，画船何日许同游。
绿杨染水浓如画，天气欲晴风自和。二月杏花犹未放，一春分外觉寒多。
高门扫日鸣珂里，吹竹弹丝煖响中。寂寞一区如此宅，世间却有两扬雄。
高门拂日琼为树，呼我不来那肯过。不知此花有何好，寒乡日日用亡何。
短篷三尺寄烟波，短褐休休岁月过。江海不知戎马事，酒酣搔首唱渔歌。
不尽人间万古愁，却评萱草解忘忧。开花若总关憔悴，谁信浮生更白头。
有竹芜生不费锄，亭亭楚玉影癯癯。风师自是识人意，何用纵横十万夫。
冻云垂垂雪欲落，雨涩风悭如此寒。分折南枝与君著，老夫自要北枝看。
屡批龙鳞眷未衰，孤臣万死负恩私。玉阶方寸从容语，惟有天知与上知。
九月南州菊未黄，芙蓉取次献新妆。不妨折取繁红插，四海皆知两鬓霜。
商略红儿何足比，丁宁青女不须嗔。故横瘦影禁持月，时送微香漏泄春。
起来无赖晚风狂，便恐飘零损岁芳。飞燕不持身欲去，绿珠虽坠魄犹香。
赋繁台雪云将暮，歌后庭花月未残。客至苑皆琼作树，宾来并用玉为栏。
半卸红绡出洞房，依稀侍辇幸温汤。三郎方爱霓裳舞，珍重梅姬且素妆。
遥知廷设黄麾仗，不见人书白板扉。老子挂冠还笏了，别无上服止深衣。
光霁丰标今寂灭，灵明根性讵消磨。夜来一段佳风月，不见尧夫只见窝。
昔寻老岳到庵西，岳死庵空路已迷。师举旧诗余不记，茫然恐是梦中题。
忽忆联鞍过水西，重寻前约未参差。祇愁人议风流罪，屡出看花数赋诗。
门冷如冰尽不妨，由来富贵属苍苍。谁能却学痴儿女，深夜潜烧祭灶香。
几载庭空雀可罗，朝来忽有客相过。似知老子条冰进，不道先生鬓雪多。
篱边雪畔影横斜，应讶何郎太瘦些。未可被渠瞒老眼，玉堂茅舍一般花。
或盘碧汉唳清宵，几载山中伴寂寥。今日鹤来翁已出，他年却恐费翁招。
自汲新泉养牡丹，银壶满贮怕春残。画檐一饷东风恶，为掩窗绡护晚寒。
面跨虚空趾没潮，长鲸吹浪莫漂摇。向来徒病川难涉，今日方知海可桥。
曾攀玉李青冥上，亦摘蟠桃缥缈边。定是三生有灵骨，谪归犹作荔支仙。
三重茅喜无乾雨，一瓣香祈大有年。却笑痴人即山铸，不如老子仰天田。
岁岁春风花覆墙，摘来红实亦甘香。当时若种瑶池本，却恐河清未得尝。
篱边屋角立多时，试为骚人拾弃遗。不信西湖高士死，梅花寂寞便无诗。
加璧年高公误矣，免冠发秃上怜之。悬知黄鹄飞难返，独恨青牛去稍迟。
少陵阻水诗难继，子厚游山记绝工。断璧残圭零落尽，新碑无数满湘中。
潇洒使君风度峻，神仙谪堕在人间。只今坐啸凝香处，帝赐罗浮作镇山。
年年春草上亭基，父老犹能说左司。寂寞当时修禊处，一间老屋两残碑。
囊无金累贫如故，镜有丝生老柰何。一事尚堪誇北客，来时诗少去时多。
归骑何须抵死催，且拈落蕊藉苍苔。平生酷喜坡长句，笔力今谁可夺胎。
韩柳子孙皆物故，士民尸祝尚如新。吾行天下已头白，三百年唐惟二人。
依然山泽一臞儒，幸有先畴与敝庐。闻说醉乡方弄印，不知堪拜小侯无。
十载江湖寄此身，足香惯踏软红尘。梦回一笑知何有，稳卧家山寂寞滨。
始看红紫上花稍，倏忽春光半已消。最是幽窗断魂处，杜鹃啼月过山腰。
檐前分得小窗明，便觉翛然眼界清。香烬一炉书满几，世间何物可关情。
云抹山容疑泼绿，月涵波影自摇金。丈夫出处如云月，猿鹤安能识此心。
垂空小雨湿梅花，一岭穿云石径斜。燕子飞时春欲暮，断桥烟水渺无涯。
野草闲花无姓名，疏篱幽径渐敷荣。贫居阅尽人间事，只有东风不世情。
春来九雨一日晴，藜杖扶人出户庭。柳色肯如衰俗眼，向人还似旧时青。
一雨池塘水面平，澹磨明镜照檐楹。东风忽起垂杨舞，更作荷心万点声。
青苔满地初晴后，绿树无人昼梦馀。唯有南风旧相熟，径开门户又翻书。
大小万竹望不见，上下牢岩过若飞。红缀舞衣山踯躅，白裁玉版野蔷薇。
渔樵并舍两相忘，三径回看久就荒。只有生平真活计，湖光万顷接山光。
由来乐事在田园，归路无人早著鞭。见一堂中谁是伴，亭亭修竹锁苍烟。
玉骨冰肌淑且真，只应姑射可为邻。东风次第吹桃李，输与侬家第一春。
弦歌容与倦将迎，五斗看来一羽轻。若也儿曹知此意，可容千载擅清名。
乞得閒身荷圣朝，旧栖佳处日逍遥。却怜赤壁归来日，歌舞樽前祇小乔。
一官簿领十年间，此去青云手可攀。胜日西湖浮画舫，频将卮酒酹孤山。
九十馀龄地上仙，人间五福信兼全。可怜闽部思贤牧，犹恨夫人不百年。
论心海内几亲朋，岁晚相依祇弟兄。夜雨对床无复昔，春风回首独伤情。
双剑齐飞下九渊，更惊白璧堕黄泉。世间何用知非福，独立斜阳意惘然。
翠实堆盘对绿樽，清香尚想月黄昏。主人合试调羹手，病叟难忘止渴恩。
竹韵因风来满楹，桂枝和月印中庭。遥知棋罢浑无事，百首新诗醉复醒。
叠障为屏石作门，阴云漠漠雨昏昏。清游到晚不知去，要上峰头望晓暾。
山势西来如凤舞，林峦左转若龙蟠。门前一水流新绿，须信神心万古安。
牖户绸缪实父基，豆区积贮训承师。老来事业仅如此，惭愧平生祇小知。
逸兴常同造物游，驾巢不与世人侔。日晴紫翠开千嶂，依旧君家在上头。
颠倒儒冠二十春，归来重喜访僧邻。千奔万竞无穷竭，老竹枯松特地新。
一径萦纡山更深，满川烟霭夕沉沉。从来不问荣华事，自有沙鸥信此心。
何处吹来笛一声，长空如水浸江城。中秋有月云偏妒，底事今宵放得明。
东风吹客到西湖，汀草沙禽半识吾。惟欠数间茅屋在，种梅花处伴林逋。
汝兄望汝撑门户，汝不耽书奈汝何。汝看二程兄弟传，肯将几月付蹉跎。
终日看山终日好，山不悦人人不老。爱山谁识爱山心，瘦竹长松兼碧草。
不到兹山二十年，岂知重见旧山川。烟深虽不见湖水，且看长空万里天。
朱颜绿鬓富春秋，家世才华三总优。不用鹤裘兼映雪，天然标格自风流。
万折千蟠去不回，不知处士为谁栽。钱塘九里空萧瑟，得似天孙送种来。
寻春不遇欲空归，竹外横斜拾一枝。且喜东君有消息，隔香应不怕疏篱。
锦笺牙轴白云词，君外知音更有谁。一榻何时对风雨，与君联臂话相思。
江村水落富鱼虾，半属桥边卖酒家。莫讶鬓边新有雪，夜来沉醉宿芦花。
十年南国叹徘徊，一片乡心拨不开。应是西湖花柳问，风流何事未归来。
一曲渔歌古渡头，几多鸥鹭起汀洲。西风吹散瑶池雪，点破长天万里秋。
万事关心两鬓秋，柳灰何用苦文羞。无情霜雪催年少，閒似青山犹白头。
西风吹起别离愁，满目凄凉不奈秋。归雁不随残照落，却和柔橹过沧洲。
风外落花千万片，水边啼鸟两三声。无情惊起阳台梦，独倚閒窗看月明。
蛾眉对歌舞凉伊，舞身还逐歌声齐。捲花万段忽进酒，斗高蝴蝶飞来低。
落红庭院绿池塘，语燕啼莺亦可伤。霁柳吹花春已老，暝槐成幄日初长。
乘兴来寻杜使君，乱山矗矗白云深。武夷仙子能知己，谩写新诗诉此心。
病知前路资粮少，老觉平生事业非。无数青山隔沧海，与谁同往却同归。
曾入当年富贵家，东风几度换年华。满园桃李不知主，独自开花自落花。
归去儿曹欲与言，相思切处莫窥园。吾宗事业无多子，守得箪瓢始见根。
问途快阁得宽恩，舟转风移日未昏。山月相忘期度岁，别怀祗觉暗销魂。
中州累石势嵯峨，城外遥峰耸翠螺。旧说夕阳无限好，此中更得夕阳多。
湖山近减江湖趣，寂历颓垣仲蔚蒿。纵有秋风何处著，绕篱无叶起苍涛。
凫鹜迎船似有情，随波故起绿粼粼。野花照水开无主，谁信春归已两旬。
万顷烟波一叶舟，已将心事付溟鸥。蓬笼夜半萧萧雨，探借幽人八月秋。
江梅已过杏花初，尚怯馀寒著萼疏。待得重来几枝在，半随蝶翅半蜂须。
我读坡诗醉眼开，翠蛟骑取借风雷。直教大地沾霖雨，变作清凉不快哉。
年来宦拙喜跻攀，门枕溪流四面山。时过邻僧话浮世，一轩长对此君闲。
碧天如水水明霞，雁字横风一一斜。袖手行吟不知晚，满川霜月浸芦花。
秋风亭上思悠哉，想见鸣琴日日来。野水孤舟故如昨，为公长啸一徘徊。
绮罗丝竹沸名园，想见春风玉树前。况是天公饶一月，何妨行乐倍他年。
长怜花月不相谋，月满花开得更休。待倚高楼吹铁笛，为君极意作吟秋。
今年炎毒异他年，及此秋风意洒然。身世还须几寒暑，吾生何事不随缘。
门前白水映青山，草满荒庭昼掩关。莫恨穷居穷到骨，平生未有此情閒。
一时人物到如今，人望先生日已深。愿以苍生置怀抱，勿因空谷有遐心。
笑谈终日任天真，和气春风自袭人。毕竟胸中无适莫，不妨一世总相亲。
宽踰城阙峻瑶魁，万壑吟风四壁苔。不独云霞可招隐，溪流常送落花来。
数间茅屋水边村，杨柳依依绿映门。渡口唤船人独立，一蓑烟雨湿黄昏。
握手论交意气真，旧游四顾暗伤神。陪从金马门中客，和唱铜驼陌上春。
漠漠烟横草树青，依稀风景似兰亭。小桥疏竹人沽酒，曲径落花僧掩扃。
千古高风挽不回，故山花落又花开。莫欺亭畔苍苍藓，曾印高人屐齿来。
剪得西园一片青，故将来此恼诗情。怪来昨夜窗前雨，减却潇潇数点声。
云霞咫尺压吴郊，乘兴斯须棹小舠。欲往结庐嗟未得，羡他何氏有三高。
群山处处尽凌空，未若奇峰隐寺中。一见便知名不弃，为传佳句满江东。
人争轩冕安在哉，我爱烟霞归去来。鲁望有灵还见笑，更回城郭恋尘埃。
君看万事等虚舟，一任星星两鬓秋。惟有林泉久成癖，每逢佳处为迟留。
童寒鹤冷雪霏霏，正是先生得句时。一段孤清图不尽，梅花从此厌人诗。
寂寂云根锁昼扉，绿痕春暖上苔衣。飞来黄鸟忽相问，看了几年花片飞。
千寻石上隐麻姑，会教蔡经起鼎炉。丹成龙去今何在，虎迹岩前叫鹧鸪。
古木参天叫杜鹃，春愁浑在夕阳边。看君此画还三叹，忆得西江上水船。
好山当户四无邻，似是秦时采药人。千百年间天地里，不多不少一闲身。
种药千畦手自锄，年来渐喜识人疏。等闲旋点黄金卖，莫讶家无檐石储。
洗尽铅华净洁贫，嫁衣莫说为他人。绝怜父母穷相守，不为金多贱却身。
高鸟翩翩去未穷，行人扰扰复西东。何须华表千年鹤，城郭重来便不同。
定王米换长安土，北望长安日几回。更有筑台归未得，凭高却望定王台。
紫陌寻春日日过，杨花无主奈春何。倾城压酒娇无力，醉里相扶踏踏歌。
病起眼前俱不喜，可人唯有一枝梅。未容明月横疏影，且得清香寄酒杯。
风倍凄凉月倍明，人间占得十分清。可怜宋玉多才子，只为多情苦怆情。
花影重重叠绮窗，篆烟飞上枕屏香。无情莺舌惊春梦，唤起愁人对夕阳。
不见孤山处士星，西湖风月为谁清。当时寂寞冰霜下，两句诗成万古名。
倦对飘零满径花，静闻春水闹鸣蛙。故人何处草空碧，撩乱寸心天一涯。
对景如何可遣怀，与谁江上共诗裁。江长景好是难尽，每自临风愧乏才。
竹摇清影罩幽窗，两两时禽噪夕阳。谢却海棠飞尽絮，困人天气日初长。
满地落花初过雨，一声啼鸟已春归。午窗梦觉情怀恶，风絮欺人故著衣。
一点芳心冷若灰，寂无梦想惹尘埃。东君总领莺花处，浪蝶狂蜂不自来。
默默深闺掩昼关，简编盈案小窗寒。却嗟流水琴中意，难向人前取次弹。
梦回酒醒春愁怯，宝鸭烟销香未歇。薄衾无奈五更寒，杜鹃叫落西楼月。
我昔南游三眼国，逢人一笑启丹唇。祇今重到孤峰顶，依旧丹唇一笑新。
湿带青烟古涧滨，气含石理助芳辛。山中酒醒凉生脑，乞与文园渴肺人。
来往人传客寝安，问渠何事驻征鞍。只应门外千山好，能使胸中百念宽。
吴山越岭老于行，何地诛茅寄此情。直使浮云无一点，千岩应接始分明。
何日归舟片叶轻，白鸥相伴橹微鸣。只应潮打蓬窗处，已作离骚一半清。
春风一梦收桃李，双燕不知愁绝时。卧向蓬窗饱听雨，无人识此是新诗。
云卧双峰祇对亭，黄尘萦拂玉梅惊。春风一棹归来早，谁作窗间拥鼻声。
梦好山晴晓不知，船边今日见须眉。向来快写昆崙地，元有薰风绿尽时。
洞门千尺挂飞流，玉碎珠联冷喷秋。今古不知谁捲得，绿萝为带月为钩。
玉趾分明印绝巅，药成仙去几千年。深藏宝鼎今方出，合得丹经与世传。
坎上浮图已拂天，椒兰遗馥尚依然。九重无复脩常贡，空有香名与邑传。
春雨溪头长柳围，游仙枕上赋黄鹂。谁知醉卧古藤下，却是浮生梦里诗。
昔有高人示化权，曾随杖锡涌甘泉。岩穿细孔成池沼，香积僧庖待涤蠲。
千年光景东西汉，一把春风大小乔。坐啸行吟芳草碧，杜鹃时节雨潇潇。
沆瀣昆崙未晓霞，霞边何处着瑶花。初邻扁字光穿室，花外何时我小车。
晴明佳思吟难尽，雨雪愁寒拨不开。天地中间许多事，不应暑往不寒来。
吟蛩不管兴亡事，舞蝶那分梦觉身。别浦连墙归远客，高山小径过樵人。
桃李春风山谷酒，河阳桃李更春风。风流建水翁承赞，樽酒论文千载同。
海外归来衰鬓皤，浩然之气笔嵯峨。富贵不淫贫贱乐，万年千载一东坡。
槐影本来惟戴日，蝉声固自未知秋。斜阳薄雨羊归径，冷月横星人倚楼。
万木未春先玉蕊，千峰非浪亦银山。雪融毕竟无踪迹，依旧梅花耐岁寒。
傍岸参差筑小亭，山深树暗水泠泠。此间应有神仙语，先向图中试一听。
仆诉无衣婢诉饥，老妻终日不开眉。十年待得齐瓜熟，又似齐瓜未熟时。
金华綵胜年年巧，柏酒椒盘岁岁新。恭愿吾皇千万寿，四时无日不阳春。
白鹤真人朝玉京，故留仙属镇山精。时人却道投潭死，不得其平所以鸣。
紫烟敛翠碧天长，柳阴旌旗午尚霜。一朵彩云擎瑞日，光华尽在舜衣裳。
修篁乔木水西涯，古屋颓垣达磨家。持钵但闻僧乞供，杜门不为客烹茶。
危楼百尺对东山，帘幕秋风捲暮寒。每向残阳新月看，几人曾此凭栏干。
绿如青草净如渊，远近山光上下天。有客凭栏若相问，为言此处似蒸川。
未载人间肘后书，此名直恐是相诬。古人诗病知多少，试问从来疗得无。
老僧支竹面如灰，门闭寒云冷不开。车马纷纷多少客，端知不是爱山来。
城外高堂俯碧湾，山如螺黛水如环。有时鼓棹来寻胜，直到斜阳未欲还。
心与巫山异境融，危岑天际骇奇峰。苍茫草木晴云外，有似乘鸾跨鹤踪。
幽深岛屿乱参差，溪水迢遥横复斜。鹅鸭驯人不怕棹，閒随小艇过芦花。
有水青阴浓覆地，无山绿稼远连天。垂杨影里风帆乱，知有回溪曲护田。
雨前雨后山俱好，江瘦江肥水尽佳。一见论心无久近，休言眼底各天涯。
晚西寒雨湿黄昏，爱睡山僧已闭门。独自倚栏还独笑，男儿心事与谁论。
露粟藏金一半开，层层碧玉映楼台。西风昨夜吹香过，人在栏干待月来。
云绕前冈水绕村，忽惊空谷有佳人。天寒日暮吹香去，尽是冰霜不是春。
君若思归可便归，故乡祇在锦江西。不知何事留君住，却向空山日夜啼。
采莲时节懒匀妆，日到波心拨棹忙。莫向荷花深处去，荷花深处有鸳鸯。
客怀处处不宜秋，秋到梧桐动客愁。想得故人无字到，雁声远过夕阳楼。
三间茅屋盖头颅，除却吟篇事事无。拟把十年穷活计，一时倾倒向江湖。
玉钗风断扇云深，砌冷帘空月易沉。流水落花无处问，一年春事一年心。
与君同出已多时，费尽囊金典尽衣。只待春江烟浪暖，小舟先趁白鸥归。
何必逢人尽说贫，自来求己胜求人。梅花落尽青山远，深掩柴门过一春。
宿粉栖香乐最深，暂依芳草避春禽。晚来风起还无定，舞入梨花何处寻。
借得官亭小似船，六桥风月友三贤。芙蓉未发荷花老，一点诗情若个边。
我向诗中为活计，君于酒里作生涯。世间乐事惟诗酒，各自风流占一家。
马家公子好楼台，凿破青山碧沼开。啼鸟不知人事变，数声犹傍水边来。
六曲鸳屏紫玉环，寐衣红地绣双鸾。相思未必君如我，一夜芙蓉翠露寒。
松风飒飒绕回溪，遥带居人竹一篱。想自不知云水好，却令行客立多时。
野树疏疏透夕阳，归鸦零乱不成行。春风可是閒来往，时送江梅一阵香。
定是凭高易得愁，客怀牢落怕登楼。不知昨夜梧桐雨，添得阑干几许秋。
一函鹤骨已尘埃，空筑孤山碧玉台。添种红莲千万朵，梅花从此不须开。
谁磨白石如冰鉴，勋业安能试一窥。但觉秋风上潘鬓，半因为客半因诗。
小院沈沈夜欲阑，东风吹月上阑干。手撼梅花露研墨，醉将吟笔蘸清寒。
舞罢霓裳宝髻垂，桃花扇底暖风吹。夜深内殿重开宴，手撚灯花画翠眉。
飒飒凉生水国秋，可怜无计解花愁。飘然一叶随流水，付与真人驾作舟。
风敲玉钩虾须垂，寒乌栖月万年枝。香薰翠被春宵冷，玉臂曲作珊瑚枕。
我句如许一生过，君诗政应万人传。但言寒温置馀语，可是从来子敬贤。
溪水绕屋初鳞鳞，溪边桃花正迎人。桃花迎人可复奈，幽事如许难具陈。
月照乾坤岂得私，只缘近水倍光辉。况逢秋杪气犹爽，一笑从容尽醉归。
种成松竹与江梅，杖履相过日几回。莫谓个中三友足，也须更许老夫来。
去年来见荷初败，今岁归逢菊已残。残菊败荷浑似我，纵馀芬馥岂堪观。
连岁芙蕖照眼明，今年荷叶又青青。老夫去此无他恋，祇忆看花水上亭。
谩来水上结危亭，更凭栏干听水声。洗得肺肝清似水，莫言亭下水无情。
不见湖山两阅冬，相思千里梦魂通。今宵烛下匆匆看，犹恐归来似梦中。
为忆湖山且暂归，此心不是要追时。君恩留我非由己，寄语山灵莫勒移。
来时荷盖翠相扶，不谓经年尚守株。纵使香风来不断，争如归去小西湖。
纵使诚如日者言，此身只合在林泉。从今便得休官去，止有闲居十五年。
诸公得得走车轮，要向忙中乐此身。我昔不来今日到，始知枉作把麾人。
中秋花月共徘徊，正喜相逢笑口开。君既不留吾亦去，何时又向此间来。
漠漠黄云塞草低，南人空说翠舆归。孤臣泪尽仍尝胆，白首江湖雁北飞。
平林环翠如山立，野水涵空似镜开。道上人家多美竹，欲行未去更徘徊。
昔尝此地奉周旋，倒指于今三十年。今日相逢成二老，那知又复到樽前。
清愁幽恨不禁春，寂寞池塘雪意昏。寄语高楼莫吹笛，夜寒留取伴龙孙。
吾子才如千里驹，肯同泛泛水中凫。乘时早取封侯印，莫惮郊原骨已枯。
异县相望两驿间，何时复此共看山。向来同社今无几，莫惜篮舆数往还。
尊前莫惜千金费，醉里能令万事轻。须信人生行乐耳，此身何用绊浮名。
褐衣怀玉未全贫，况有梅花作好春。丽句与花相映发，总输天上谪仙人。
春来人物尽熙熙，红紫无情亦满枝。正引衰翁诗思动，举头那更得君诗。
两家诞日俱延客，长恨无缘笑语同。辄奉朋尊聊介寿，愿言百岁亦如翁。
过了重阳又一阳，梅开亦拟共壶觞。病中无复成狂饮，且作前贤醒里狂。
灯下看花已可人，此花那更有精神。不辞今日樽前醉，只恐红妆不是真。
师走丛林不计年，若为犹未了因缘。万年有路何妨去，透取无生不二禅。
年来知我不如公，日日相思恨不逢。君若见时须问我，为言老子已龙钟。
独倚危楼一望长，恼人情处是斜阳。神州更在斜阳外，纵使无情也断肠。
名园看尽好花枝，黄菊施朱独未窥。应是天怜秋寂寞，故分春色到东篱。
满眼烟尘未息戈，禦戎无策奈愁何。一尊浊酒空庭晚，独自歌君壮士歌。
二年两度到蛾眉，今日还来话别离。所恨行人难久住，酒阑不见月明时。
点检枝头春已来，不应辜负掌中杯。与君索笑须宜早，莫待城头吹落梅。
与君有约看梅花，准拟尊前共笑歌。花已飘零君不至，夕阳芳草奈愁何。
我师一出几何年，闻欲东归未有缘。何日扶藜能过我，湖山深处共谈禅。
花开本是待春来，天遣春先荐我杯。君莫疑花开太早，相思一夜发寒梅。
老怀郁郁苦难舒，忽报吾儿病已除。便觉身心无个事，万钱不抵一封书。
春色三分已一分，江梅犹自占青春。有花堪折须拚醉，莫待东风吹作尘。
始喜晴天照眼明，忽惊风雨报秋声。天公也念悲秋客，还扫群阴作晚晴。
万顷烟波一叶轻，风来枕上觉凉生。我行触热浑无奈，却喜身心得顿清。
平生性僻喜岩居，事不如人只守株。拟欲结茅依石罅，仙人还许我来无。
记得来时上此亭，亭荒有景亦徒清。如今亭与景俱胜，水倍秀兮山倍明。
岁晚相逢眼已明，一枝还复见高情。幽香不与江梅共，要与夫君斗独清。
千花到底不如梅，胜赏犹宜踏雪来。今日满天长是雨，如何花下得徘徊。
登临祇待此楼成，要与邦人乐太平。甫及楼成余已去，匆匆一眺但凝情。
送尽行人我独留，老夫无计解离忧。劝君今夜休辞醉，明日江山总是愁。
园林摇落独芬芳，未让江梅雪里香。还恐人嫌梅太白，故来枝上尽涂黄。
师与予心总爱山，从来已许伴予閒。若为一出俄经月，却恋尘凡未肯还。
江上经行四十秋，今朝始得驻扁舟。老夫宁复重来日，欲去殷勤更少留。
洞庭归去几何年，旱岁犹来泽我田。我访遗踪虽已泯，灵泉百尺尚依然。
日者俱云我未归，独君算我有归期。仍言不出三秋里，东望家山喜可知。
我今纵汝入江中，好趁风雷早化龙。只恐为龙行雨苦，碧波深处且从容。
人生何用苦多忧，无日无时可宴游。但使此心忘系累，凉天佳月即中秋。
庭草如茵鹿养茸，体当生意属仙翁。游龙不作千岩雨，却卷云根向洞中。
结绮临春贮丽华，吹香偶到野人家。霜明月白纱窗净，但见梅诗不见花。
素肌香骨水为寒，曲树斜枝木作酸。百匝绕花看未足，庭空参斗夜阑干。
一上危楼七泽分，胜游平日此怡神。荆台芜没千年地，楚望云披四面春。
髯龙嘶风山石裂，玉人影断横斜月。一声翠羽琅玕东，罗浮梦断微茫中。
丹枫酣霜压林丘，黄叶老尽岩西头。不应蔓草烟漠漠，并作粉绘苍山秋。
云收雾落天围净，乞与游人眼界宽。独恨不当新雪霁，月明来此倚阑干。
溪水泠泠清见沙，镜中历历走鱼虾。树红霜后无多叶，梅入冬来第一花。
画堂帘箔碧笼葱，午梦模糊燕语中。微雨嫩晴天似醉，闹红吹上海棠风。
茅斋雨过竹鸡啼，溪水涵空树影低。爱煞夜廊风色静，澄潭冷浸碧玻璃。
日薄霜清水见沙，水边偶到野人家。满阶风叶浑慵扫，为爱深红似落花。
下舆扶杖过山蹊，雨溅征裾屐溅泥。正自不禁行路苦，一声何处竹鸡啼。
从来年少怯春寒，老大那堪行路难。已去邮亭重下马，少须朝日暖征鞍。
君嫌无伴懒看花，我向花时更忆家。欲趁芙蓉同一醉，秋江好为送归槎。
夜来新月已如霜，倚玉萦风别是香。说与东君须早计，扁舟早晚下潇湘。
雪后园林无限好，松间风月有馀清。见他桃李动归兴，想见梅花不胜情。
弹指江湖三十年，淋漓旧墨尚依然。人生未必坚如纸，心事凄凉雪满颠。
故里泉声不可闻，携琴相约鲍参军。山瓢只系经行处，落叶空山好觅君。
秋光漠漠草青青，日落江流雁下汀。世路风波今始半，为余遥谢草堂灵。
江头风雨弄轻寒，小艇轻蓑把钓竿。日暮沧浪歌渐远，延缘应自避尘冠。
弦管丛中画舫行，都人一一贺升平。飞鸿不识人间事，犹作穷边肠断声。
百里桑麻雨露同，溪山无地不春风。东风若问春来处，尽在门前桃李中。
治世求归济物功，希夷入我道情中。从头日日被烦恼，烦恼思量总是空。
细月衔山似玉钩，先陈踪迹问瀛洲。从来万劫垂名在，王母行天得自由。
秋色萧萧野水边，茱萸时节菊花天。明时未达青云晚，惆怅登高又一年。
去年今夜此堂前，人正清歌月正圆。今夜秋来人且散，不如云雾蔽青天。
红骑翩翩小绣旗，苑中秋雁恰来时。何妨十日方归内，料得千官总不知。
踏溪分藕养新荷，钿盖斜临瑟瑟波。自是天姿不污著，水深泥浊奈君何。
世间最有不胜妍，愁对韶华欲暮天。已被风开又风落，要为人羡即人怜。
月驭初明露掌西，翩翩犹伴夜乌啼。驾巢树冷空三匝，却是鸣鸠得稳栖。
吹菊佳辰念物华，颜生不饭重咨嗟。故园旧种犹存否，露损风摇著几花。
江流东去各西行，江水无情客有情。此地怀归心自苦，不应空枉夜滩声。
汉幄思贤尺诏飞，不材充赋谅非宜。就令能奏三千牍，未免长安欲死饥。
帝梧春早二鸾飞，羁羽孤翻得树迟。今日并巢阿阁畔，依然同识旧栖枝。
莫言雨后长蓬蒿，恍惚溪边见小桃。待得数朝开烂漫，更须防避晚风号。
宫里春花才灼灼，殿前春仗已峨峨。东风尽解天池冻，不及君王庆泽多。
风袅危樯浪拍船，三更残月下空弦。离鸿过尽啼乌困，犹自愁人不得眠。
戏马佳辰菊未黄，有人惆怅独持觞。心知不作匆匆意，故欲凌寒报早霜。
万萼霞乾照曙空，向来心赏已多同。未如此日家园乐，数遍繁枝衮衮红。
洛阳三月见梨花，遥认清香识钿车。今日风光两无赖，莫愁应已嫁卢家。
雪里逢梅近腊时，梅姿雪态两相宜。羡君此处留清赏，看遍溪头南北枝。
十年通籍向苍龙，孤直何缘免讳穷。欲识深心似鱼鸟，不将山海换池笼。
前溪夜雨锦张红，坠萼残英绕暗丛。已与吹开复吹谢，无情毕竟是春风。
凭高徙倚不成下，把酒直送斜阳曛。遮回西北望乡眼，遭个亭亭车盖云。
鹭引归船犬吠篱，片时风景万千诗。向来柳下曾沽酒，不似如今看画时。
短研深煨倒插宜，明年便有绿垂垂。只因造化大容易，不见岁寒冰雪时。
天浮月影水浮天，路绕山头树绕烟。船小小行人意适，藕花新索酒杯传。
短发衰髯一棹船，白头波浪几掀天。儿孙各占芦花住，网得鲈鱼即酒钱。
金鳞韬隐已多时，寺壁重泥又有诗。龙若久怀霖雨志，不应蟠屈小方池。
可惜吴中不见君，短篷空载一溪云。知君已到孤山下，日日梅花酒半醺。
痴风衮衮送寒来，竹里人家总未开。唯有老岩心事苦，瘦筇敲雪问梅腮。
风淡帘栊花弄影，雨馀池馆燕争泥。春光去就轻如叶，一任声声杜宇啼。
满庭新绿午阴阴，风弄疏帘雨弄晴。窗下岸书眠一觉，不知人世有公卿。
细柳营基锁绿苔，万花新种小亭台。芙蓉喜见江南客，故向西风一夜开。
著意功名四十年，柳花空满鬓丝边。男儿无补朝廷事，有愧饥餐困即眠。
秀色环亭拥霁霞，修筠冰艳数枝斜。东君欲奉天颜喜，故遣融和放早花。
修篁绿水已成阴，秀柏凌霜尽直寻。今日思人还爱树，岁寒颜色岁寒心。
分符怀钥两叨荣，公退宾尊恨独醒。禊洛赏花都未识，岁寒空爱竹青青。
刹刹寻僧驻盖频，已闻归骑趣城闉。岩云不散溪泉咽，野色幽声共怨人。
一水萦纡荡夕霏，樵风上下燕参差。斜阳无限沧洲景，可惜山阴兴尽归。
石耸灵岩接太虚，百千年称定光居。未知天上何方有，应是人间别地无。
海霞照灼散青烟，历历星榆在晓天。松韵寒烟绝世态，鹤翔高顶应鸣弦。
虚堂燕坐悄无言，欲断残香冷自烟。秋色满山林桂静，一轮霜月泻寒泉。
不祷自安缘寿骨，人间难得是清名。浅斟仙酒红生颊，永保长生道自成。
一诺要之不可轻，古人于事贵能行。若还行得方为诺，不尔徒言未必诚。
于兵于食皆云去，当使斯民信独存。不尔此心先已丧，虽云兵食更休论。
试问如何是探汤，喻其渐入久无伤。顾于不善乃如此，深恐斯人志不刚。
闻达要之不必分，只缘闻处未尝闻。子张若解闻中达，夫子何由尚尔云。
仁在吾心一念间，苟差一念隔千山。故知罔克分狂圣，已见前贤露一斑。
富贵要之不可求，求之无不反招尤。何如且只从吾好，他若来时不自由。
向也于公隔一重，寻思常在梦魂中。如今已是心相识，尔自西行我自东。
昔日尝惊堕俗尘，今朝始觉是閒人。夜窗睡起无人见，万里青天月一轮。
心瑩是非都不入，神清魂梦亦无多。年来借问生何似，梅雨寒塘飐露荷。
寂寂柴门可设罗，唯馀柳色许相过。重帘半卷鸟声乐，閒看炉烟篆髻螺。
南枝春色弄微温，记得清香扑酒尊。今日相逢隔烟雾，扬州残梦足销魂。
忆昨江湖倒载归，暗香夹路雨霏微。谁人貌得春风景，远看如烟近却非。
我来方与庐山别，你去庐山是故乡。前日住山浑不觉，如今山远却思量。
伤心顷拜公床下，一气飘零馀几人。七十衰翁谁信及，话言端欲广书绅。
我辈避谗过避贼，此行能饱即须归。山川久有真消息，世上从渠闲是非。
登临巧处属僧家，随分生涯度岁华。莫待藤萝满山月，时来倚杖数昏鸦。
万壑千岩一剡溪，漫天云冻雪风飞。人踪鸟迹俱沉绝，独有扁舟兴尽归。
人间日日有风波，不系虚舟奈若何。袖取平生济川手，行藏终与祖同科。
老懒天教脱世纷，山川到眼失尘昏。绝怜千仞鸣飞瀑，一洒风中八表云。
东君回驭已春残，红日长时人意闲。玉鼻琵琶声正急，更怜莺语亦绵蛮。
闹紫繁红裹绿枝，一番风雨尽离披。瑞香独占深闺暖，帘外春寒都不知。
朝退人归亚禁扃，金吾收仗暂纵横。诸郎入省鸣驺闹，低帽扬鞭一字行。
昔人一别恨悠悠，犹把梅花寄陇头。咫尺花开君不见，有人独自对花愁。
水色风光近使君，浥尘轻雨逐车轮。暂来不宿宜无恨，多少行春不到人。
好物难留古亦嗟，人生无物不尘沙。何时宰树连双冢，结就人间并蒂花。
阊阖风高白露秋，芦花如雪动边愁。故人迢递天南北，明月娟娟独倚楼。
怀人渺渺数重山，风月将秋入梦寒。疑有清风生羽翼，去随明月倚栏干。
雨洗秋城碧玉天，暮云吹尽月娟娟。寂寥谁是清宵伴，只有姮娥最可怜。
身逐孤舟似断云，故人追送尚殷勤。秋城夜泊西风岸，落叶悲虫独自闻。
莫惊人事浮云变，且作吾侪饱饭行。白首分冬聊自劝，江城今夜一阳生。
世味嗟予淡莫加，更将诗句寄烟霞。自怜落笔无好字，不及扬州王谢家。
啄块饥禽傍短篱，风鸢一笑起高枝。君看草树冰霜里，即是东风欲到时。
宫样鹅黄绿带垂，中州未省见仙姿。只疑湘水绡机女，来伴清秋宋玉悲。
雪霜未死阅年华，危叶萧萧战古槎。袅袅秋风官舍冷，半枝斜日带啼鸦。
墙外谁家桃李开，何由花下一徘徊。先教飞絮传愁去，却遣游丝取蕊来。
老去相看情益亲，河梁分手欲沾巾。祇应诵得离骚赋，长作行吟去国人。
袅袅樯乌转晚空，娟娟霜月入窗栊。岸头杨柳如怜客，犹舞萧萧五两风。
红杏墙头最可怜，腻红娇粉两娟娟。晓来并逐东风尽，容易分飞又一年。
天寒书殿晓班清，气爽仙盘瑞露零。讲罢群公佩声散，一竿宫日转槐庭。
喧喧野县自笙歌，风卷高云天似波。谁谓楼前明月好，月明多处客愁多。
东风吹雨夜侵阶，楼角长烟晓未开。何事旧时愁意绪，一番春至一番来。
城围残雪寒催晓，宫近晴云暖欲春。谁觉风光添一线，玉壶漏水报鸡人。
红蜡妆梅冷未黏，柳条偷暖作纤纤。高楼残白谁家雪，尽日天寒不捲帘。
天寒野店断人行，晚系孤舟浪未平。半夜西风惊客梦，卧听寒雨到天明。
聚散人生集渚鸿，飞鸣邂逅一宵同。是非荣辱何劳问，共在邯郸一枕中。
野岸萧萧落叶风，秋光离思两相攻。殷勤临水挥双泪，凭寄清流却向东。
投老殷勤向物华，风前犹欲拾馀花。更将梦逐残红去，遍入长安百万家。
山中景物最幽奇，祇欠夫君为赋诗。长忆东风吹女几，琼瑶交贯碧琉璃。
夜来风雨掠馀春，晏起萧条一病身。三月长安泥浩浩，懒随车马作游人。
留滞招提未是归，卧闻秋雨响疏篱。何当粗息飘萍恨，却诵僧窗听雨诗。
昏昏落日下墙东，历历晴云送去鸿。岁晚苍槐甘老大，尽将黄叶付秋风。
流落相逢二十年，羞将白发对婵娟。如何见我都依旧，添得尊前一惘然。
满眼荒寒春未知，芳菲欲到野梅枝。东南近腊风烟好，美酒千钟鱼蟹肥。
冥冥烟外鸟飞归，野老得鱼收网回。隔浦断霞沉欲尽，半弯新月出云来。
云捲山光到眼前，满川摇落早秋天。客来系马成何事，风雨寒窗一觉眠。
隔屋桃花暖斗妆，好风时有过墙香。满园芳草无人种，何事春来特地长。
漫漫东风百草长，夭桃如笑柳如妆。惟凭酒作青春敌，收拾风光入醉乡。
天低芳草接浮云，万柳含烟翠不分。燕子归时花遍落，暮云和雨入黄昏。
槐叶青青染不如，护巢鸦语有新雏。萧萧晚雨窗鸣急，卧稳藜床玉枕书。
断涧横桥卧古槎，晚鸡鸣处有人家。山头月出疏钟断，江上风高落雁斜。
南山晴翠入波光，一派溪声绕郭长。最爱早春沙岸暖，衮风轻浪拍鸳鸯。
萧萧衰草傍墙生，中有寒虫白日鸣。秋物荒凉禾稼熟，悠悠驱马水边行。
萧条岁晚搔双鬓，流落天涯念旧游。惟有醉来心暂展，无钱沽酒合长愁。
晓起山鸦噪作团，西园霜木倚空寒。风高断雁呼前伴，雨止归云赴旧山。
蔼蔼晴郊花气浮，午窗正睡拥驼裘。觉来鸟雀茅檐静，屋角春风怒未休。
沛公百万保咸阳，自古柔仁伏暴强。慷慨悲歌君勿恨，拔山盖世故应亡。
女几山前官舍清，绕堂鸣涧夜泠泠。尘埃别后何由见，檐雨三更起坐听。
燕雀翩翻夏屋深，成溪桃李已成阴。黄鹂深处无人见，时有清风递好音。
诗将收功久戢戈，羸师再鼓奈疲何。想君无物惊禅定，独未能除是此魔。
许君踏月夜相过，此语当时恨已多。但愿相逢休怨老，不妨白发听新歌。
相逢记得画桥头，花似精神柳似柔。莫谓无情即无语，春风传意水传愁。
朱楼帘捲见天涯，倦客倚栏何所思。新月无情明复落，清箫有恨歇还吹。
孤村足雨菰蒲合，只有群蛙噪满陂。我亦閒来无鼓吹，不烦通夕短长吹。
城西古地昔同游，望月思家相对愁。明月秋来应更好，何人看月又悲秋。
好音终在耻争先，谷外寒多故后迁。已过花时亦何恨，不妨夏木绿参天。
亦知存没等浮云，鲜笑多悲失道真。却恐荒唐齐物叟，鼓盆真是已伤神。
青春已属明年事，昼漏初知夏景长。日日南风笋成竹，残红虽有不成妆。
天质自清非为瘦，仙姿正白不施红。未开如怨开如笑，枉乞幽香与北风。
便使柳肥终解舞，莫惊梅瘦为含酸。因风自袅还成态，与雪争妍却要寒。
平池秋水雨来深，无数红妆出岸阴。翠幕深藏知有意，白鸥相见本无心。
客居有似鸿遵渚，鸿渚相看岂有情。何事春来频见梦，老僧谈笑起相迎。
古寺人閒僧掩扉，客来下马解尘衣。双松带月风蝉噪，古阁鸣钟夕鸟归。
带水依城一径微，出城桃杏雨来枝。最怜杨柳身无力，付与春风自在吹。
花枝袅袅水溶溶，杨柳轻明二月风。景物可怜人寂寞，年年寒食醉眠中。
一辞螭陛走天涯，客路悠悠老岁华。住久不知身是客，自来堂下采黄花。
海天秋雾暗乘槎，风响空山浪卷沙。杳杳橹声何处客，一帆冲雨暗天涯。
楫迎桃叶家何处，桨送莫愁人已非。独立东风今古恨，春江无语又斜晖。
水满城西钓艇横，云豪风弱晚冥冥。天寒小店人愁雨，灯暗孤舟客卧听。
小园寒尽雪成泥，堂角方池水接溪。梦觉隔窗残月尽，五更春鸟满山啼。
风吹春日下南山，尚有轻冰结暮滩。何事鸳鸯故相守，清溪不怕夜栖寒。
整刷衣裾紫翠新，晓天风露压鸡晨。应知不置莲花漏，长唤林中宴坐人。
今年古寺摘芙蓉，憔悴真成泽畔翁。聊把一枝閒照酒，明年何处对霜红。
题扇灯前亦偶然，那知别后远如天。去年醉舞看花处，独听琵琶却惘然。
越衫罗薄逆新凉，扇剪青绡秋水光。花前一把罗敷手，直到花残襟袖香。
欺马街泥未肯乾，重城含雾晓漫漫。谁令万屋淋漓雪，犹作长安半夜寒。
师似浮云触处闲，倦飞知我未能还。林泉会有相逢日，风月应须乞半山。
一曲清池柳岸风，长苗新稻短蒲茸。功名由命何须问，幸有沧浪作钓翁。
姮娥药熟桂华新，满贮清光待出云。徐御冰轮行碧落，世间多少感秋人。
啾啾冻草群飞雀，袅袅高林独啸猿。忽忆淮南春意动，早梅池馆断鸿天。
楚天未白转星河，楼角先吹出塞歌。长愧侵床五更月，殷勤无计谢姮娥。
镌满留题屋柱间，风吹醉面不知寒。渔舟撑出垂杨岸，惊鹭衔鱼过别滩。
三月悲风瑟瑟寒，小船舟楫渡溪难。日高待得过岸去，回首修篁千万竿。
药逢气类方成象，道合希夷即自然。一粒金丹吞入腹，始知我命不由天。
先且观天明五贼，次须察地以安民。民安国富方求战，战罢方能见圣君。
罨画层波蕙草荒，冷云客雁两回皇。梅花到得吹成雪，尽是清愁不是香。
白鹭悠悠去不还，渚云汀草一生闲。暮年不入西州路，空倚梅花说住山。
湖边三月百花红，湖上游人处处通。莫怪此渠来便去，都缘心地似虚空。
轻盈恰与地相宜，才种纤枝又引枝。不及垂阴向黎庶，春风一路送亡隋。
帝乡三十年前别，江外相逢鬓已衰。清论未穷行计速，为君临水立多时。
檐下山光砌下苔，人间重遇眼重开。旧林诸子休移诮，已许孤云作计回。
碧芦风暖健精神，烟澹烟浓片影分。天怪觅鱼心未足，不教名与鹤同群。
卷帘阴薄漏山色，攲枕韵疑寒雨声。春晚不知桃李谢，岁寒非避雪霜深。
冶蕊倡花浪说馨，艳姚妖魏眩双明。黄金四出薰兰麝，个是花中第一清。
月中仙子解征骖，不是株林见夏南。松竹不凋霜后翠，玉肌得共岁寒三。
牢落诗盟寒欲灰，非君怀抱若为开。未阑樽酒论文意，拂榻应须有待来。
九月清霜可拒哉，芙蓉刚欲拒霜开。不知拒著清霜后，还有三冬傲雪材。
犀绕鱼悬事已非，水光犹自湿云衣。山中几日浑无雨，一夜溪痕又减围。
北斗城高禁漏多，汉家宫殿奏笙歌。漫教青鸟传消息，金简长生得也么。
欲访真仙小有天，路穷崖绝俯灵泉。相君聊试济川手，翳凤骖鸾尽有缘。
风雨无人弄晚芳，野桥千树斗红房。朝荣暮落成何事，可笑纷华不久长。
六柳先生以道鸣，归家高伴子真耕。方瞳绿鬓君知否，一片灵台画不成。
江城吹笛晚风斜，城郭人稀噪乱鸦。火冷烟青寒食过，家家门巷扫桐花。
释氏三千金世界，道士十二玉楼台。不知云鹤今何处，空使毡头夜卧阶。
壮岁几成山水癖，年来袖手不能豪。忽传灯底诗篇好，但想云间屐齿高。
寒窗政尔念萧瑟，况复故人疏近音。凭栏为子赋三友，便觉冰霜千古心。
新晴物物有春意，正值一阳来复时。变化无穷俱是易，探原密处起乾知。
向来屡著敬斋语，正恐多言意未明。今日报君惟一句，工夫端的贵躬行。
西湖景物元潇洒，杨柳新来两岸垂。亦有游人往来否，不应闲过看花时。
青山四面拥江城，暮角声中淡月明。自倚阑干生白发，无心行乐趁春晴。
想得经行与客俱，身强宁复要人扶。晚来山色应难尽，十里青苍看有无。
下瞰寒江百尺坡，小松新种也婆娑。栽培拟待凌云日，眼底浮花奈若何。
朝来一舸渡湘水，山色横秋真可怜。忽忆去年联骑客，沙边搔首意茫然。
萧然僧榻碧云端，细读君诗夜未阑。门外苍松霜雪里，比君佳处让高寒。
照水依山祇自奇，晞风沐雨借光辉。冰肌不受红尘涴，赪颊从教酒晕肥。
松杉夹路自清阴，溪水有源谁复寻。忽见画图开四壁，悠然端亦慰予心。
早来雪意遮空碧，晚喜晴霞散绮红。便可悬知明旦事，一轮明月快哉风。
阴崖虎豹露须牙，元是枯槎著藓花。不向明堂支万祀，玄冬苦节未须誇。
月华明洁好霜天，遥指层城几暮烟。妙意此时谁与寄，美人湘水隔娟娟。
旧藏自是承平物，新轴收从古道旁。人间好事戒多得，防有雷霆下取将。
不随秋月閟天香，冰雪丛中见缕黄。却得清寒惜花地，少须梅影慰孤芳。
浮瓯雪色喜初尝，中有祝融风露香。径欲与君同晤赏，短檠清夜正相望。
湘民清晓寿邦君，下客惭无句语新。敢述老农歌诵意，一觞持上太夫人。
公今卧护足从容，岂有扁舟欲便东。少待政成归帝所，此邦还在化钧中。
夜入精蓝意自真，上方一笑政清新。山僧忽复随流水，可惜平生未了身。
平生得意白鸥外，岁晚归心鸿雁俱。蕉叶雨声喧晓枕，梦成风楫泛江湖。
绿叶满园风雨馀，君家花事岭中无。眼明见此复三叹，京洛名园忆上腴。
疏竹萧萧正雨声，眼中日影又还晴。钩窗燕坐夏将半，荷叶已香湖水清。
湖边小筑喜新成，秋入西山照眼明。不是厌喧来觅静，四时光景本均平。
朝阳初上藕花香，下马虚亭一味凉。山鸟自呼鱼自乐，谁云身世可相忘。
亭畔薰风尽日凉，来从水面过新篁。悠然但觉盈襟抱，千古虞弦意未央。
一曲清江正可怜，隔江新竹露娟娟。好风成我曲肱梦，起看飞云度碧天。
日光射崖冰雪色，风壑传响松龙吟。但忻耳目得所遇，不觉山高几许寻。
中兴自是还明主，访旧胡为属老臣。从古风云由际会，归欤聊复养吾真。
钟声鼓声朝夕鸣，茶烟炊烟先后生。云衣霞佩栖山客，兀兀穷年无一营。
南山雨过北山出，昨夜月明今日晴。云气自舒还自捲，太虚万古常清明。
律回岁晚冰霜少，春到人间草木知。便觉眼前生意满，东风吹水绿差差。
我欲庭前木叶疏，病枝衰蔓手披除。从今燕坐无通塞，来往风烟任卷舒。
临风把酒此何时，白首登临亦暮迟。一片湖光寒日里，品题都是北来诗。
乃翁能继辋川吟，零落传家得至今。贫贱莫量陈孺子，与人千古作知音。
庭前一架已离披，莫折长枝折短枝。要待明年春尽后，临风三嗅寄相思。
种瓜再摘觉瓜稀，不为衰年骨肉离。何事一哀还不哭，老人相别不多时。
万里秋风吹鬓发，百年人事倚栏干。知他落日能多少，偏照淮南几处山。
寒梅冲雪领春回，桃李纷纷趁脚来。一点阳和无尽处，从头分与百花开。
数点枝头黏白玉，一年春意动黄钟。为渠拚受风流罪，只恐风流不到侬。
秋水娟娟隔美人，江东日暮几重云。孤灯竹屋霜清夜，梦到梅花即见君。
梅花欲放绕溪行，隔水香来分外清。拄杖过桥寻欲遍，竹林疏处数花明。
百馀年树未为古，三四点花何限春。欲折一枝无处赠，世间少有识花人。
不是梅花契分深，与谁共话岁寒心。隔溪竹外无人见，自有香来不用寻。
一枝的的照人寒，绝胜溪桥立马看。祇恐东风解相怨，漏他消息入毫端。
孤山风味梅花句，先落人閒万古香。应笑老夫无一语，千回寂寞绕花傍。
雨馀山石洗孱颜，卧虎蹲羊各自闲。杖屦贪穿秋色好，不知衣惹藓痕斑。
乱后有谁三径足，日长如我几人閒。夕阳尽处春容好，更赖青云作远山。
远投僧舍青烟畔，夹路松音钟磬幽。试倚危轩望乡邑，三巴日暮远峰稠。
摧颓那觉是华年，城郭衣冠竞彩鲜。寒雨连天无事出，卧听檐溜似山泉。
鸟声撩乱喜春晴，诗思知随笔下生。桃李连村向零落，出墙犹有数花明。
昔年长恨春归晚，及到春来又恐残。今日摧颓萧寺里，闭门一任岁将阑。
野泉决决贯城来，红紫商量次第开。尚想梅横却月观，遥知云雨暗阳台。
满院岚光滴翠寒，望湖莫羡十三间。门前石上苍苔迹，数得人踪到与还。
夹日赤云方变火，行人渴肺欲生尘。飞流百丈垂虹冷，愧尔山中宴坐人。
慇勤遵渚馈明珰，情托微波事渺茫。油壁却归天上去，沙晴空见水禽翔。
睡足秋堂夜雨声，天涯此夕叹飘零。空阶滴沥肠堪断，更向芭蕉叶上听。
莽莽暄风吹九州，春来何处不消忧。林间鸟语随时好，花里风光映日流。
桃花远近火成堆，谁遣黄昏动地来。与使便成零落去，何如前日未吹开。
山中处处罢芳菲，众绿成阴绕碧溪。薄暮鸟栖云气恶，满林风雨杜鹃啼。
未忘一笑杯盘乐，终爱忘言气味长。多惭居士梅花供，举世何人解识香。
但可摧颓悲失旦，不应风雨误司晨。书生久已垂华发，岂是当年起舞人。
居士胸中有丘壑，买山占得水云宽。七峰环合三溪碧，尽付骚人一倚栏。
短壑长松经始馀，次山无往不从吾。便应扫尽陈踪迹，摹作三溪少隐图。
西崖佳树绿层层，日落山烟满树生。萧然倚杖疏篱外，遥听幽泉断续鸣。
一枝寒艳映窗光，蕊气侵衣断客肠。汉上水边千万树，春来何地着清香。
曾向花间醉玉卮，今年花发去年枝。君恩不赐泥封诏，春物翻成满地悲。
溪流一派碧潺潺，落蕊随溪出乱山。惟有刘郎重回首，往来行客更谁攀。
细叶萧萧拥瘦枝，石间新笋迸根迟。轻筠为使儿童护，待看娟娟解箨时。
不御铅华着素衣，玉奴风调似清姿。何郎不作凌风句，幻出江南烟雨时。
黄帘绿幕护轻寒，犹忆当年叩画栏。红烛泪残人语寂，玉人曾隔绮窗看。
狂风几日涨黄尘，篱外桃花忽照人。不有繁红慰逐客，二年不识浙江春。
山风飒飒木萧萧，挑尽青灯夜正遥。但得诛茅临涧水，长年饮酒咏离骚。
春皇游骑玉垂鞭，珠捲扬州十里帘。一笑诗成休浪举，花如西子句无盐。
今岁春来我亦来，折花犹未见花开。新春况有四十日，莫怪幽人空手回。
笼丛旧爱溪边树，路转清风尽日阴。窗下不生分别相，石盆秋水养蕉林。
涧水流如活水晶，道傍一语唤人醒。山林未必渠能说，说著山林便可听。
自得城隅水北居，西湖幽讨句全疏。今朝掩簿抽身出，更向谁边不一书。
杯行才到莫留残，要向梅边露肺肝。今日正晴还有雪，谓予不信试遥看。
映竹依松望最宜，如无似有乍开时。思量切比幽人语，不著工夫格自奇。
细看孤标迎腊瘦，争如繁艳遇春酣。古来节士功名薄，剩欲裁诗问水南。
因花不作等閒来，屐印苔纹酒便回。明日窗前追昨梦，似逢姑射不逢梅。
绕林游遍更沿陂，薄暑车行不下帷。最喜竹君相伴久，见渠生子子生儿。
饱看朝霞与暮云，一丘一壑大无尘。关门果是倦迎客，倒屣还因有句人。
何曾一事扰中扃，醉便投床梦亦清。书卷犹嫌旧时习，未能熟处放教生。
岩隈萧寺得跻攀，数翠邀岚不复难。已向城中专一壑，更须随处款青山。
春云天上白成行，春草人间绿自香。罨岸桃花三百树，碧溪休问短和长。
因病经旬不赋诗，无诗病思转难支。今朝诗句未成了，已觉全无病可医。
欢意千年孰与齐，恰如稚子候门时。八旬半载争多少，匹似渊明已较迟。
佳处湖山昔纵游，繁华常恨过清幽。今朝莫入名园去，只向风蘋荡小舟。
才晴便是看花时，自看何如与客期。亦有数篇花下句，苦无风味怕人知。
才晴便是看花时，天上阴晴岂预知。前日路乾居士病，偶妨招客酒樽随。
荣辱心中总不疑，因公环召独成诗。秪愁相见无多话，不似寻常梦里时。
一枝深雪绽前村，冷落犹能役梦魂。况有堆林春万叠，传餐甘此度朝昏。
狗盗鸡鸣却遇知，可怜真士不逢时。诗书若作空言看，凤至鸾游孰致之。
杂树花香少似君，雨馀风晓或斜曛。行人不著清新句，亦合移时驻屐闻。
僧庐草剑石崖根，惯见西湖不喜论。安得便如居士意，移为官舍读书轩。
老僧分袂倏三年，犹记芳池跃翠泉。新叠两山都未识，北堂引看更东偏。
满架酴醾雪未乾，滴阶红颗照春残。知公有意参金鼎，驰送朝霞九转丹。
灯晕纱笼静者居，夜凉携扇绕阶除。松间有句松间说，不向空中咄咄书。
乾坤连夜玉为尘，照映冰容面面新。句妙莫疑难属和，真成白雪对阳春。
野晴天碧共溪长，画样飞来白鸟双。舟小不禁风罨岸，菰蒲无数入篷窗。
谁将琢月挥云笔，偃仰江山尺素中。眼界未舒君莫厌，出门三丈软尘红。
立雪精神两瘦芦，天风入羽思江湖。逋仙梅下曾相识，千载归来一语无。
青云影里自由身，几倚阑干看不真。又是江湖春雪尽，年年肠断玉关人。
鹤向孤山去未归，片云行雁与心期。新诗不著工夫得，雪外看花独立时。
万山飞翠映瑶空，一抹晴霞淡复浓。何意海风吹不断，归鸦飞带过前峰。
松间叠石步高低，啼鸟幽林听隔溪。七尺枯藤可扶老，青鞋香汗落花泥。
虚窗桂子打风声，夜酌沉沉夜气清。三十年间不须说，可堪相照发星星。
半轮残月掩尘埃，依稀犹有开元字。想见清光未破时，买尽人间不平事。
垂垂雨脚几时晴，便拟扁舟乘兴行。想得斜川今更好，胜游恨不继渊明。
岩下留连且尽欢，不知红日半衔山。归时林壑风烟暝，赖有昏鸦相伴还。
低阴漠漠水漫漫，杨柳如丝不忍看。见说山前风更恶，杏花无处避春寒。
天上佳人云缕衣，暗传春恨入新诗。楼头玉笛关情绪，不念残香结子时。
春去春来岁岁同，花开花落任东风。只堪美酒酬佳景，莫把閒愁料化工。
手栽杨柳唤春归，唤得黄鹂语碧枝。惊起南窗一觉睡，满庭花影日高时。
弹指花前一念差，东风未老鬓先华。看花只得心随眼，心倦何由眼见花。
无心已作不鸣雁，恃气多惭反走鸡。大道三杯仙落托，随斋一钵佛菩提。
百鸟啼春树树红，轻舟掠岸往来风。江南江北花多少，都在先生酒盏中。
无适无莫羲皇人，不忧不惧击壤民。只有太平容易事，更于何处费精神。
斗柄参旗插屋头，巡檐绕树尽风流。谁知终带山林味，不涴些儿富贵羞。
月横鹤膝影阑干，枕石眠云几岁寒。宇宙一身今老矣，潇潇风雪拥袁安。
痛忆梅开易得残，既残憔悴不堪看。年年长被清香误，争似闲栽竹数竿。
蹋雪迢迢过水涯，翠禽见客却咨嗟。此翁只识孤山路，不识玄都观里花。
壮志已违黄鹄下，老身合占白鸥前。夜来耿耿江湖梦，秋水长天一钓船。
梅花映雪送征鞍，要伴先生耐岁寒。收拾好归调鼎用，春来枝上已含酸。
斜入茅檐如有恨，高情每赖吟题遣。要知调鼎会有时，且占寒溪照清浅。
胜赏须倾竹叶青，此花元自圣之清。翻思杜老尤耽玩，野水横吹当酒行。
穷耽世味不期骄，安得羹墙暂见尧。未到闻韶饱三月，且求陋巷乐箪瓢。
昔贤久矣埋黄土，独有清风翳环堵。曾将一束奠生刍，今与游人闹歌舞。
出岫白云犹缭绕，离群飞鸟尚鸣悲。四年人去宁无憾，况是梅花满树时。
未衰前已得悬车，骨立清风八十馀。松竹最宜贫宅舍，江山遍照白髭须。
蚕眉鸦鬓缕金衣，折得梅花第几枝。嗅尽馀香不回面，思量何事立多时。
高阁玲珑倚半空，秋来净扫白云踪。无人写此天然景，十二阑干十二峰。
积雪千林冻欲摧，倚栏日日望春回。天公为我传消息，故遣梅花特地开。
道路尽歌贤太守，祈颂万人同一口。只应悯及黄衣儿，亦使衔环致君寿。
夜雨翻盆晓未停，看山两眼几时青。不知溪面添多少，水满方池涨绿萍。
笋舆行处及春回，石里横斜亦见梅。路细山长愁欲绝，可怜一笑向人开。
连墙请谒敢辞频，凿壁开扉肯见亲。闻说好花栽满县，杖藜早晚共寻春。
新亭花木低几杖，叶幄已成藏远山。小渚云生夜深月，十分秋思五湖间。
寂寞新阡草未长，一身千里路茫茫。秋风解染愁人泪，枫叶能红菊亦黄。
溪绕长山屋绕溪，隔林楼阁暮钟迟。青灯一枕家山梦，镜里平明满面丝。
檐下飞云若可呼，树头岩影暗浮图。不知人世路多少，只见前山似覆盂。
珊瑚碧树小明月，散作人间无尽香。伏雨阑风浑不惜，为君高处踞胡床。
竹外孤亭思渺然，与君持酒傲壶天。不须五斛称焦遂，一酌高谈骇四筵。
午梦肩舆转断冈，日烘残暑气扬汤。舌端时得冰霜句，绝胜狂风作暮凉。
酒染凝脂密染香，一枝聊发次公狂。小楼准拟来仙驭，明日红云绕树芳。
春风著物本无殊，姑射偏成玉雪肤。独笑浮花媚凡目，水边疏影不胜孤。
路断人稀山正深，隔林钟鼓报新音。已穷渡水沿崖力，更尽眠云坐石心。
镜中白发负长缨，一钓连鳌我不能。剩种长竿绕溪绿，得鱼君看积如陵。
十年不踏横山路，日望白云千里思。宰木可围人更老，长镵犹记共栽时。
近水疏篱竹半侵，枝南枝北弄晴阴。不因老眼分明见，辜负凌寒一寸心。
花残爱日惟愁尽，病渴逢觞却厌多。不分闲中觉春老，强搜诗句逐阴何。
风絮萦寒昼拥炉，枝头犹得暗香馀。折来不拟供尊俎，静对翛然一榻书。
窈窕山房水样清，定回灯影暗还明。对床不见逃禅晋，竹雨声中梦不成。
背山灵利两松间，待月松前觌面山。云去月低松影落，倚天唯有碧回环。
面熟前山小髻螺，綵衣竹马旧经过。回头四十年中事，清泪空如白发多。
十年行地一虚舟，过眼风烟几度秋。华发半从身外老，故山时得梦中游。
却暑回飙入暮林，衰蝉无力尚微吟。不须更问秋多少，著蕊黄花已可簪。
病眼看花似梦中，可堪红紫半成空。一年三月春馀几，枕上那闻昨夜风。
一水萦回两岸鸥，翩翩无数近行舟。十年不见浑如旧，有意随人天际浮。
游丝无力系春风，水面从飘点点红。晚渡舟横人独立，厨烟著柳细濛濛。
春衫更怯晚来风，准拟衰颜借酒红。到得杯行愁不饮，烛红隐隐睡濛濛。
表里江山面面来，秋风此日偶徘徊。尘埃阅尽心如鉴，一到江楼眼为开。
风约疏梅蘸石泉，山涵弱柳借厨烟。竹篱茅屋倾樽酒，坐看银钩上晚川。
剥啄君来破郁陶，解包相对煮溪毛。一坡脩竹无穷意，可但灵云只见桃。
半载长安客意寒，一鞭归兴旧家山。妻孥问我成何事，买得虚名满世间。
断云横碧暗平野，落照曳红明远村。回首半天云破处，一眉新月报黄昏。
朝阳飞影战馀寒，楼上高人久屈蟠。想见倚栏三盏后，醉横诗眼与天宽。
昼闲人静睡相寻，幽鸟时时荐好音。唤起新秋一襟恨，南窗摇膝费孤吟。
我被梅花恼几年，梅花才发便诗颠。月明绕却梅花树，直入梅花影里眠。
春暗汀洲杜若香，风飘公子白霓裳。碧天片片忽飞去，何处人家水满塘。
五十年间富贵中，生来玉树饱春风。买臣晚贵成何事，那得全归似此翁。
清者何曾饮盗泉，僧盂底饭逆巢田。此疑欲问师无语，风撼长松啸半天。
饭馀临槛数龟鱼，蛙黾跳浪亦任渠。笼寄双凫古灵去，不因羽客换鹅书。
閒里光阴趣渐长，下帘深护一炉香。游心华藏众香国，绝胜争名翰墨场。
二年鞭弭侍君轩，立仗从来愧不言。乞得閒官九仙隐，身谋优稳荷明恩。
世事悠悠莫问天，一觞且醉酒中贤。阶前落叶无人扫，满院芭蕉听雨眠。
客舍垂杨依旧青，自钻新火应清明。故山紫笋谁能摘，倒箧云龙手自烹。
有德由来必有邻，得齐潜德感人深。不劳渠听甘棠讼，解使偷儿自革心。
太白狂歌一酒船，锦袍夜醉楚江边。此时应向剡中宿，逼耳清猿月满川。
野水溶溶易满堤，十分强半麦成畦。我来宴坐久无语，日暮春深莺乱啼。
渐老花羞人不羞，枉因风雨结春愁。意行忽欲江东去，锦帐三分半未收。
瑶池缥缈是吾家，尝忆清觞覆九霞。雾鬓风鬟天下饰，可须人世俗铅华。
灯窗仍有卷披黄，此地重来似故乡。安得清江都是酒，胜金满屋笏堆床。
客里何曾得展眉，偶逢一笑莫相违。酒浓烛暗真宜醉，风色萧萧愁欲归。
连日舟横拍岸风，祗应身世在疏篷。旅床独茧皆愁绪，青镜明朝即老翁。
角声定自与谁语，月色不应无为明。已作杨花著泥久，无多心事惹愁生。
十二仙人玉琢栏，带晴带雨总宜看。东君不许寻常见，可忍狂风满地残。
黄流衮衮蹴天来，截岸夷洲不可裁。凫鹜疆封遽如许，莫贪浩渺径须回。
殷勤蝶障与蜂遮，一点幽香不许赊。岁岁相逢只如此，问花羞我我羞花。
蜀船南来去未休，吴船西上到沙头。人生能著几两屐，三峡风烟替往愁。
去岁南乘下峡舟，西归仍此听巴讴。题桥亦浅丈夫事，未赎当年犊鼻羞。
颇忆前身是谪仙，砚烦亲捧玉堂前。如今再阅婵娟面，不觉人间五百年。
未信儒冠得误侬，排云消息梦魂中。君王若唤丹青手，画我寒岩筑晚风。
厌逐游人药市行，暂来心迹喜双清。疏风细雨荒庭菊，便觉梅花暗有情。
看尽庵前手种松，草堂聊复少从容。令人却忆骑驴老，悔不终身作卧龙。
家近云山九锁深，诛茅已负十年心。笋舆扶醉归来晚，清梦犹闻金玉音。
水过云津势渐平，双溪汇作剑溪清。渔舟往来无人见，隔竹时闻欸乃声。
新来诗思与秋清，野径无人适意行。道尽青松知小雨，隔林怪在竹鸡鸣。
人生须富贵何时，驷马还家只布衣。林壑幸便麋鹿侣，不堪寒色逐人归。
一簇楼台锁翠烟，雨疏溪阔晚秋天。西风吹老芙蓉院，两两鸥凫傍水眠。
此别何年此会重，翁无占我我占翁。我官翁卜无相远，闻早归欤计则同。
白马盟存矢弗寒，玩其肆矣肯泥蟠。风云未合星先陨，输与江东日月宽。
乔木岂能忘故国，结茅聊复纪新亭。此君玉立傍无友，犹有幽禽静可听。
天风吹我上高峰，上到山头日未中。便可高眠莫归去，人间易得鬓成童。
风著征裘怯晚寒，一番春事在征鞍。羞听后骑鸣笳鼓，赢得儿童夹道看。
各执梅枝不执鞭，涉溪穿竹过林烟。景纯梦里经行处，直到青溪古洞天。
柱侧檐攲瓦欲飘，断垣苔涩树萧萧。满庭荒草无香火，惟有禽声伴寂寥。
股大如腰立已忧，不须登阁始三休。道人尊足元无病，莫取形骸向里求。
低云不断风仍急，细雨无声晚更稠。千里思君常在眼，黄昏天意自春愁。
卷中识尽古来人，笔下文章日日新。万里从亲海边县，要令南国见麒麟。
山凝秀色螺成髻，溪走寒光珠在盘。更欲呈姿作清巧，暂妆梅柳雪中看。
万里层阴宿雾消，冰轮初上镜天遥。此时仙汉栏干曲，竹影梅风笑寂寥。
小桃弄色仍千本，流水飘香又一年。何必人如花灼灼，但教情似水涓涓。
霜多未叶大孤寒，欲向春前倒树开。莫道东风无意在，馀香看即度墙来。
绿云山麦层层绿，红雨溪桃处处残。老去见花如隔雾，可堪不得雾中看。
东山歌扇圆荷动，北海琼酥竹叶开。笑擘轻红堆玉碗，冲尘亦有荔枝来。
弹杀能言笑解颐，载归招谤问谁知。难随白鹤同时放，且伴黄粱一处炊。
几家桃李高低树，一望江山表里春。寂寞无心看花去，悬知自有看花人。
梯天悬阁马行空，旌旆悠悠照谷红。灵凤阴寒春过晚，万山犹有牡丹风。
光芒先已动台躔，子舍修书正妙年。奏对八砖看白日，文章万选敌青钱。
青草山头一万家，那分下泽有龙蛇。不知明日都门客，肯与东风缓颊牙。
江云不与山云接，土雨还因夜雨消。独上天台肆遐瞩，故乡只隔一山遥。
浑道无情易别离，袖痕看取泪燕脂。阳关三叠何须唱，正是征鞍欲去时。
田界纹楸看绿玉，池分龟兆渴清泉。水曹载酒非无意，小雨留人信有缘。
尘埋鬼笑有无间，多少真痴不贵閒。白日舒长问谁老，几将春梦到三山。
悬知九折自成医，瘦骨绵绵尚胜肥。引睡文书满床榻，病儿犹枕乐天诗。
洛阳二月三月春，车轮马足飘香尘。金钱散尽花不见，买得桃李犹非真。
芙蓉城下多埃土，却逐刘郎上天去。峨眉一顾一回头，明月东风在何处。
露寒黄菊怯芬芳，入瓮新醅未可尝。痛饮不须撞令节，花开酒熟是重阳。
日长无客到山家，藓晕封苔一径斜。睡美不知中夜雨，起来惊落半岩花。
乌鹊翩翩竞羽毛，南飞无树过良宵。就中管得他人事，秪与天孙倩作桥。
平生犹未识红泉，今日才游石磴边。宿雨半晴秋草湿，困来无处可閒眠。
梦中识路亦何为，恰要逢人已自迷。一月解行天一匝，嫦娥犹未免单栖。
风静高标埋暗雾，月明孤影落澄波。狂心拟逐游童上，无奈春醪足困何。
东君此去几时来，雪里梅根待暖回。莫似仙家寥落甚，蟠桃千岁始重开。
一到麻源日又曛，几回欲起却逡巡。世间岂是无山水，不奈閒人好聒人。
选胜宁辞屐齿尖，摩挲墨妙半儒先。八年两到人争问，香火灵山似有缘。
老子平生百不足，庵成那管食无肉。终朝闭户只读书，四面开窗都见竹。
风清露肃片云闲，耿耿寒光沐万山。满目琼楼高著脚，岂知身复在人间。
春愁风雨不禁寒，红尽枝头绿已团。谁遣佳人伴岑寂，初酣卯酒脸匀丹。
一年春事逐飞蓬，燕语千愁诉未通。水竹谁家深院落，捲帘准拟纳薰风。
世以渊明名尔菊，却来紫陌换青铜。东篱采采知何处，岂不包羞负此翁。
夕阳有意为人留，斜映寒江著小舟。远目遥岑无限意，不须萧瑟赋悲秋。
半窗斜日带东篱，桂子团团已满枝。朝露晚风并夜月，细看一一是君诗。
世事纷纷起笑端，五云深处最高寒。与君便好寻前约，霁月难同俗眼看。
老夫屡与死为邻，急报家人早入京。正虑舟行流未滑，枕前快听泻檐声。
幽人作计筑幽居，傍水为亭手植芦。何爱世间闲草木，只缘胸次有江湖。
短篷支枕看青山，山意闲如人意闲。飞过白鸥何处宿，宿时莫向急边滩。
半落半开花有恨，一晴一雨春无力。别缆解时风度紧，离觞尽处花飞急。
风将烟雨入亭寒，城引山林拓眼宽。六月登临浑觉热，朝来不敢傍危栏。
晓翠妨人看远山，小风偏入客衣单。桃花爱做春寒信，只恐桃花也自寒。
今年花事许迟迟，九十春光已半归。风急杏花吹不脱，落梅无数掠人飞。
管得天公雨更晴，何关客子病心情。得归此意良不恶，且住微躯也自轻。
只馀三日便清和，尽放春归莫恨他。落尽千花飞尽絮，留春肯住欲如何。
今年春事底匆匆，雨急风颠恼得侬。不见一林如许笋，犹嫌三日向来风。
出门著雨不能归，借得青蓑著片时。春染万花知了未，云偷千嶂忽何之。
村落寻花特地无，有花亦自只愁予。不如卧听春山雨，一阵繁声一阵疏。
湖上春游只爱晴，何朝何夕不晴明。绝怜疏雨微云里，点缀湖山分外清。
脱巾枕手仰哦诗，醉上诸滩总不知。回看他船上滩苦，方知它看我船时。
却忆归舟是去年，上滩浑似上青天。诸滩知我怀馀怨，急送秋风下水船。
梅花不是雪家仙，雪里如何不怕寒。冻脱龙髯冰却海，千花试与斗来看。
游尽西湖赏尽莲，玉壶落日泊楼船。莫嫌当处荷花少，剩展湖光几镜天。
雨来细细复疏疏，纵不能多不肯无。似妒诗人山入眼，千峰故隔一帘珠。
春从底处领云来，日日山头絮作堆。恋著好峰那肯去，欲开犹绕两三回。
一点红尘未敢生，松间雪后政堪行。日光半破风微度，时作高林落果声。
海棠雨后不胜佳，子细看来不是花。西子织成新样锦，清晨濯出锦江霞。
清愁无数暗相随，酒是渠雠也是媒。醉里不知何处亸，等人醒后一时来。
月到南窗小半扉，无灯始觉室生辉。人间何处冰壶是，身在冰壶却道非。
远近青山列画屏，近山浓抹远山轻。高屏已出低屏外，更有孤峰出一层。
人静更深丈室虚，欲眠聊复小踟蹰。竹床最冷也成热，羽扇不凉差胜无。
坐久轻云次第开，月光飞入酒杯来。今宵只有半边月，一半桂枝何处栽。
一年遇暑一番愁，六月梢时七月头。今夕追凉还得热，何时遇夏却逢秋。
道是宵征即晓光，若言明发未朝阳。月华露气山兼水，享尽人间第一凉。
月明未许人早睡，笛声解与秋争清。夜深不应有飞蝶，渠侬似欲伴人行。
梅花寒雀不须摹，日影描窗作画图。寒雀解飞花解舞，君看此画古今无。
日开五色暖征裘，雪满群山爽病眸。道是诗人穷到骨，暖边爽里放兰舟。
君看人迹蝶来轻，踏得林间路作坑。古路今人行不得，一时移上上头行。
雨入秋田恰及时，禾头相枕卧相依。路南路北皆秋水，净洗行人屦上泥。
可堪衰病两相缠，更苦悬车尚五年。羡杀雨中山上水，留它不住竟归田。
初开犹见蒂和心，今日来看花满林。日照一团都是雪，更无红蜡与黄金。
贺老如何尾从班，真官也作借官看。君恩至重无真假，赐酒何曾味两般。
兔冷蟾寒不出时，群仙无睡尚游嬉。可怜深夜无灯火，碧玉枰前暗著棋。
南山行尽到西湖，却上扁舟赴玉壶。十里便成三十里，暑中何处不长涂。
千里来为五斗谋，老亲望望且归休。春光尽好关侬事，细雨梅花只做愁。
功名销尽向来心，诗酒从今也不禁。夜雨遣人归思动，不知湘水几篙深。
长年三老不须催，且据胡床未拟回。白昼惊人星满地，日光碎处万波来。
一日江行百折中，回头犹见夜来峰。好山十里都如画，更与横排一径松。
只争一水是江淮，日暮风高云不开。白鹭倦飞波政阔，都从淮上过江来。
雨里油窗莫要关，滴来堪玩洒堪闻。万珠贡入龙宫了，剩得檐前数颗看。
至后寒梅未苦繁，腊前暖蝶已偷还。隔林日射池光动，碎却池中倒影山。
初受遥山献画图，忽然卷去淡如无。莫欺老眼犹明在，和雾和烟数得渠。
雨罢风回花柳晴，忽然数点打窗声。游蜂误入船窗里，飞去飞来总是情。
夹江百里没人家，最苦江流曲更斜。岭草已青今岁叶，岸芦犹白去年花。
不信东皇也有私，如何偏宠杏花枝。于中更出红千叶，且道此花奇不奇。
际晚游人也合归，画船犹自弄斜晖。西湖两岸千株柳，絮不因风暖自飞。
三年再旱独堪闻，一熟诸村稍作欣。老子朝朝弄田水，眼看翠浪作黄云。
说著长峰十日愁，夜来发处四更头。莫令炬火风吹黑，未说红纱绛蜡休。
出得城来事事幽，涉湘半济值渔舟。也知渔父趁鱼急，翻著春衫不裹头。
乾风无那湿云何，吹不能开只助他。野水落溪生蟹眼，一番过了一番多。
柳见风时舞便轻，解将衮遍趁莺声。道它誇逞腰肢著，风罢元来倦不胜。
两日山寻尽野花，今晨水眺始桑麻。春风娇得千垂柳，恰限身才个个斜。
林中亭午始微明，枫倒杉倾满路横。黄叶青苔深一丈，先生却爱此中行。
晚风寂寂树阴阴，松不悲鸣竹不吟。只有清泉逢白石，向人刺口说山林。
溪暖无冰可得销，清波白石小鱼跳。忽逢寸碧翩然起，翡翠惊飞上柳条。
山北溪声一路迎，山南溪响送人行。也知流向金陵去，若过金陵莫寄声。
山长百里玉孱颜，百里何缘尽好山。只是县前青一簇，九芙蓉出五云间。
朝来采藕夕来渔，水种菱荷岸种芦。寒浪落时分作荡，新流涨后合成湖。
仰见青天尺许青，无波江水不胜平。只惊白昼山竹裂，杜宇初闻第一声。
春来已自两旬馀，欲借春看未见渠。烟树隔湖三十里，寒梢依旧向人疏。
奇哉万顷水精盆，一线青罗缘却唇。只有向南接天去，更和一线也无痕。
暑入秋来午更强，风排雨遣晓差凉。如何绕砌千枝蕙，只是开门一阵香。
山似剡溪溪似油，人如诗句句如秋。无边春里花饶笑，有底忙时草唤愁。
玉壶冰段露金茎，未抵闲居五咏清。休道曹诗成七步，不须三步已诗成。
夜深移入小杯盘，回首花枝不忍看。岂与海棠情分薄，老夫自是怯春寒。
年年春信遣人疑，赚出诗人枉觅诗。著意探梅偏不发，月斜偶见一横枝。
今岁略无霜报寒，忽然一夜雪漫漫。雪花要作梅花地，十月早梅和雪看。
上得城来眼顿明，暮山争献数尖青。垂杨舞罢西风叶，一叶多时独未停。
南人方理北归舟，北地风来便作愁。不道北船等多日，北风不作不成休。
新诗哦罢倦来眠，蝴蝶飞游八极边。船外风涛如霹雳，一声不到睡乡天。
南游端为看山来，过眼匆匆首屡回。不是阻风船不进，何缘看尽万崔嵬。
老子年来不愿馀，祇惭霜鬓入金铺。故山自有梅千树，梦绕横枝撚断须。
梦中檐溜作滩声，幼竹新荷总解鸣。晓色满城浑是喜，更无一寸旱时情。
缀玉联珠辱见投，要知词客解悲秋。侬家幸自无烦恼，却被新诗嫁许愁。
梦中相见慰相思，玉立长身漆点髭。不遣紫宸朝补衮，却教雪屋夜哦诗。
霜馀雪后夜无风，人在灯前梅影中。玉作寒蔬冰作酒，诗人犹自怨天穷。
诗人心绪几时休，逢著三春似九秋。数到五更仍五点，明朝还更有新愁。
竹间露重午方乾，松里云深夏亦寒。只道一溪无十里，为谁百屈更千盘。
危沙崩岸欲侵墙，直下清江百尺强。过了笋舆元未觉，忽然回首冷思量。
不到西湖又两年，西湖风物故依然。道旁松桧俱无恙，笑我重来雪满颠。
胆样银瓶玉样梅，北枝折得未全开。为怜落莫空山里，唤入诗人几案来。
云欲开时又不开，问天觅阵好风催。雨无多落泥偏滑，溪不胜深岸故颓。
枉教一月费春风，不及朝来细雨功。草色染来蓝样翠，桃花洗得肉般红。
忽看草树总离披，记得沙行昨日时。除却潮来无别事，海风动地亦何为。
江流自在水风轻，云去天来半欲晴。两岸东西三十里，李花独树隔江明。
客里逢春了不知，牡丹剩买十来枝。东风动地从渠恶，吹尽杨花无可吹。
添尽红炉著尽衣，一杯方觉暖如痴。人言霜后寒无奈，春在瓮中渠不知。
江梅未落杏先繁，萱草都齐柳半匀。却是浅寒花较耐，东风未要十分温。
烟雨新图学不成，烟能明晦雨能声。莫教一点春风起，卷尽空濛写晚晴。
山下生愁热不除，山头小立气全苏。自缘著脚高低别，万壑清风岂是无。
郡池六月水方生，便有新荷贴水轻。雨后独来无个事，闲听啼鸟话升平。
梅不嫌疏杏要繁，主人何忍折令残。也知雨意将无恶，为勒芳菲故故寒。
清明未到未和柔，过了清明春又休。烛下看花遍有思，醉中听雨也无愁。
雨为梅花遣尽尘，柳勾日影自传神。不须苦问春多少，暖幕晴帘总是春。
竹深草长绿冥冥，有路如无又断行。风亦恐吾愁寺远，殷勤隔雨送钟声。
春光草草病中休，病眼逢春道是秋。祗有青灯怜此老，伴人无睡照人愁。
梅花雪后杏花风，老面逢春只强红。诗句行来行去里，情怀不醉不醒中。
风光明淑奈渠何，非暖非寒直是和。春到千花俱有分，海棠独自得春多。
月波初上涌寒金，桂树风来细有音。特地此君偏作恼，为侬隔却半轮阴。
元日新春已早归，却缘春雪勒春迟。一年柳色今何似，政是犹黄未绿时。
蝉哀落日恰才收，蛩怨黄昏正未休。催得世人头总白，不知替得二虫愁。
湿侵团扇不能轻，冷逼孤灯分外明。蕉叶半黄荷叶碧，两家秋雨一家声。
不教老子略眉开，夏热未除秋热来。一夜凉风吹欲尽，半轮晓日唤将回。
秋蝇知我政哦诗，得得缘眉复入髭。欲打群飞还歇去，风光乞与几多时。
船从咏泽过孤山，径度琉璃一簟间。隔岸多情杨柳树，向人招唤俯烟鬟。
今日清和和又清，王孙领客出都城。好天胜日能多少，三到西湖始一晴。
行尽千山又万山，山真何好子能然。青乌纵妙侬曾问，著眼烟云也自贤。
池冰动处水生澜，未觉今朝抵死寒。便恐雪销难再得，不辞鞋湿数来看。
江山有约未应疏，浪自忙中白却须。我昔属官今属我，子能略伴瘦藤无。
红锦芙蓉碧牡丹，今番灯火减前番。雪泥没膝霜风紧，也有游人看上元。
雪留远岭半尖白，云漏斜阳一线黄。天肯放晴差易耳，殷勤剩觅几朝霜。
水从常润路都迷，曲曲长河曲曲堤。不是两窗供日脚，更无南北与东西。
日光烘碎一天云，散作濛濛雾满村。我亦知渠别无事，不教远岫翠当门。
雨歇林间凉自生，风穿径里晓逾清。意行偶到无人处，惊起山禽我亦惊。
也没炊烟也没云，日光烘起楚山氛。却将重碧施轻素，不见天工一笔痕。
折得荷花伴我幽，更搴荷叶伴花愁。孤芳欲落偏多思，一片先垂半不收。
醉来忽堕锦网窝，无奈桃围李绕何。八角小亭无处坐，见花多处背花多。
点铁成金未是灵，若教无铁也难成。阿谁得似青荷叶，解化清泉作水精。
挟册登车强出山，展来未读眼先昏。无端又被春风妒，叶叶吹开更揭翻。
上却篮舆卷却帘，晓寒旋索熟衣添。孤松已自三千丈，更在仙山第一尖。
不关老去愿春迟，只恨春归我未归。最是杨花欺客子，向人一一作西飞。
暑中带汗入山中，霜满风篁雪满松。只是山寒清到骨，也无霜雪也无风。
阁在青围翠绕中，何时我辈略支筇。亦闻佳处无多子，只有千峰与万峰。
春有儿孙夏有朋，月中寒影雨中声。腊晴销尽一园雪，为底林间雪不晴。
身在京师梦在乡，黄花又是一番黄。平生不解渊明语，菊却犹存径却荒。
老眼偏明远岫孤，夕阳故遣树阴疏。蝉鸣叶底无寻处，随意闲行偶见渠。
月是小春春未生，节名大雪雪何曾。夕阳不管西山暗，只照东山八九棱。
重阳才过便新寒，去岁如今暑尚残。云外雁来元不觉，一声唤我举头看。
带雪虽奇祗粉妆，酣晴别是好风光。却缘白日青天里，照得花明暖得香。
风从独树忽然来，雨去前山远却回。留许枝间慰愁眼，儿童抵死打黄梅。
淮水中流各一波，南船小住北船过。生憎两岸旌旗脚，引得霜风分外多。
绝小渔舟叶似轻，荻篷密盖不闻声。无人无钓无蓑笠，风自吹船船自行。
暮风似箭复如刀，落照那能暖客袍。天远地平城更阔，千寻玉塔尺来高。
也知口业欠消磨，造物嗔人奈口何。莫管诗人例寒饿，且容老子小婆娑。
群山雪不到新晴，多作泥融少作冰。最爱东山晴后雪，却愁宜看不宜登。
仙人剪水作花飞，忽化琼瑶已大奇。复把琼瑶化成水，滴来平地总琉璃。
鹿葱旧种菊新栽，幽径深行忘却回。忽有野香寻不得，兰于石背一花开。
游遍诸峰欲晚霞，倦投野寺觅煎茶。更无一个残僧在，归路却投田舍家。
半破僧庵半补篱，旧题无复壁间诗。祗馀手植双桐在，此外仍兼洗砚池。
云外千峰斗速行，山尖一树独分明。不知林下人家密，倚杖忽闻鸡犬声。
老子平生不解愁，花开酒熟万缘休。更教不为黄花醉，枉却今年一片秋。
古树何年涧底生，只今已与岭般平。千梢万叶无重数，一一分明报雨声。
看书已怯短檠灯，觅句犹锵涧水声。诗瘦近来惟有骨，可怜辛苦为虚名。
旧不悲秋只爱秋，风中吹笛月中楼。如今秋色浑如旧，欲不悲秋不自由。
度夏今年未觉难，那知秋热政无端。晚林不动蝉声苦，蝉亦无风可得餐。
瘦不缘诗不为春，只教悬罄未教行。清和天里不归去，六月长途作么生。
树如岩桂不胜低，花比素馨幽更奇。要作团栾小窠锦，春风不长出丛枝。
一麾来此恰三年，到得终更分外难。老眼看灯浑作晕，愁心得酒不成欢。
赠我新诗字字奇，一奁八百颗珠玑。问侬佳句如何法，无法无盂也没衣。
似痴如醉弱还佳，露压风欺分外斜。谁道花无红十日，紫薇长放半年花。
胡床倦坐起凭栏，人正忙时我正闲。却是闲中有忙处，看书才了又看山。
喜时能笑醉能歌，眉映青山眼映波。旧日美如潘骑省，只今瘦似病维摩。
五十如何是后生，呼儿拔白未忘情。新年只道无功业，也有霜髭六十茎。
数菊能令客眼明，三峰端为此堂横。仆夫不敢催侬去，只道长沙尚八程。
凫鹜行中脱病身，竹林深处得幽人。只言官满浑无事，也被诗愁搅一春。
千山底里著楼台，半夜松风万壑哀。晓起巡檐看题壁，雨声一片隔林来。
莫爱悬崖万丈高，只工险峭作风涛。看来一一生窠眼，解与行人著过篙。
寺外秋山触眼明，寺根秋水洗心清。晴岚暖翠来未了，不用高人倒屣迎。
稍喜归涂中半程，犹愁泥潦未知晴。雨来也不怜行客，风过何须作许声。
日华今日始微暄，次第梅花暖更妍。只有树阴偏得意，占它残雪不还天。
手种江梅五百窠，小窠开早更花多。就中一树尤清绝，恼杀先生看杀它。
散云作雾恰昏昏，收雾依前复作云。一面红金大圆镜，尽销云雾照乾坤。
政是行人肠断时，子规得得向人啼。若能泪得居人脸，始信春愁总为伊。
十年两袖软红尘，归濯沧浪且幅巾。不是白云留我住，我留云住卧闲身。
霁天欲晓未明间，满目奇峰总可观。却有一峰忽然长，方知不动是真山。
倒尽菰蒲折尽荷，芙蓉临水恨无多。一花却有两花影，东卧斜阳西卧波。
清晓东园政好嬉，忽然伫立小迟迟。为逢咫尺青松上，无数群莺政乱啼。
江氛海雾暗前村，四望秋空一白云。忽有数峰云上出，好山何故总无根。
天上云烟压水来，湖中波浪打云回。中间不是平林树，水色天容拆不开。
青管演纶都已竭，文楸争道恨非高。辄将花苑先春茗，聊代山中堕月毫。
未会牵牛意若何，须邀织女弄金梭。年年乞与人间巧，不道人间巧已多。
隔林残雪弄轻风，日射晴光玉缕红。桃杏浑如梅欲绽，直疑身在故园中。
北山山下一渔翁，形解心凝骨已融。支枕睡馀人寂寂，一轩明月满窗风。
盈科日进几时休，到海方能止众流。只恐达多狂未歇，坐驰还爱镜中头。
晴明百鸟啭新声，摧啄幽花折粉英。冷坐隔帘呼不起，惜春无计若为情。
江浮云影抱层栏，云外青山一水间。尽日倚阑看不足，杖藜欲去更回还。
江风飞雨上雕栏，庭树萧萧景自閒。向晚微云遮不尽，好山浑在有无间。
悠悠南北各天涯，欲望乡关眼已花。忆得亲庭谁共语，应怜游子未还家。
六朝遗迹好山川，宫阙灰寒草树烟。江令白头归故国，多情合赋黍离篇。
曩不乘龙即跨鱼，岸傍人复乞灵无。柳如眉黛花如面，闻是青溪一小姑。
四主衣冠令不终，高门列戟漫重重。由来瘠沃分劳逸，莫道人凶非宅凶。
步步高如月里攀，拂云枝叶伴云间。开花结子清香远，应似淮南一小山。
冰肌玉骨真遗妍，粉作妒云黛作烟。知有香魂埋不得，夜深岩底月中仙。
早潮才过晚潮来，一一轩窗照水开。鉴面无尘风不动，分明倒影见楼台。
甲光如水戟如霜，御酒杯浮菊半黄。东日西风满天仗，箫韶一部奏清商。
昼役人功夜鬼功，阳开阴阖几时终。不闻掷土江中语，争得盈流一水通。
种满人间桃李春，门阑旧物讵忘情。江湖若也有闲地，著我一犁春雨耕。
江城一雨春强半，寒色著人芳信迟。赖有梨花遮病眼，一枝带雨出疏篱。
霜惊叶落催寒晓，梦破人愁觉夜长。香暗折梅初点玉，镜鸾呵手试新妆。
松菊依然绕旧庐，西风归兴动鲈鱼。归来有酒辄成醉，旋摘秋园雨后蔬。
绝嶂云烟乍有无，苍崖茅屋近何如。西风拍手唤征雁，恐有平安锦字书。
十年袖里梅花句，梦绕江南烟雨村。今日相看更愁绝，天低云淡月黄昏。
濛濛烟雨暗空山，骄马行春翠袖寒。待得春风捲云幕，却愁春色又阑珊。
瘴雨蛮烟道路赊，囊书匣剑是生涯。海山佳处能相忆，好寄新诗雁字斜。
积雪悬崖照幽谷，轰雷破石响空山。直疑天上银河水，倒泻千岩万壑间。
遥夜焚香礼□□，桂花丛里展文茵。长空月浸星河影，鹦鹉惊寒频唤人。
剪剪轻风二月天，柳丝飘飏倍堪怜。静凭雕槛浑无事，细数穿花燕影偏。
晓窗生白已莺啼，啼在宫花第几枝。烟断兽炉香未绝，曲房朱户梦回时。
碧玉莫遮千嶂石，黄金难买一溪云。歌钟沸地徒誇盛，争似松风竟夕闻。
若问如何是此心，能思能索又能寻。汝心底用他人说，只是寻常用底心。
双旗晓出远游山，遍览幽奇日日閒。幕下渊云陪后乘，马蹄归去月华间。
猿惊鹤怨不知处，虎据龙蟠空见山。芳草路随流水远，老僧心共白云闲。
两岸履声云外合，三州帆影月边归。栏干独立秋风早，岂待鲈鱼始拂衣。
行尽江东又复西，连天汀草淡烟迷。回头怅望家何处，云外青山一抹低。
城头钟断漏初长，布被寒生一夜霜。已剧凄凉犹似较，后来风色更凄凉。
联拳一足傍菰蒲，照影秋波雪点孤。荷响滴残篷外雨，远应有梦落江湖。
万木惊秋各自残，蛩声扶砌诉新寒。西风不是吹黄落，要放青山与客看。
乾坤老我头先白，山水无情眼自青。三十六峰藏不得，小窗趺坐看图经。
天地穷时事不穷，最伤心处是凉风。少年每下悲秋泪，投老情知泪亦空。
点墨挥毫势始停，起来耳目共时醒。一窗月色元无响，四壁虫声不见形。
煎茶徐读散人传，对酒朗吟渔父词。除却月风同此意，祗应烟雨暗相知。
闲来此意本翛然，一点清愁出意边。亦似东君无定准，乍晴乍雨恼花天。
一层山只一溪斜，偃卧东风恋日华。莫把江行生旅思，他年忆此胜还家。
薄晚东风一岸巾，波光挟日战龙鳞。寻思来往成何事，只向人间得此人。
江行二月正清新，无主桃花不恋春。老去情怀甚年少，少年未解惜芳晨。
鸦声欲断雉声起，柳眼已青桑眼黄。故乡春事正如许，春事只缘思故乡。
西湖日日可寻芳，楼上凭栏意未忘。斫取荷花三万朵，作他贫女嫁衣裳。
檐前花放不忍折，庭下草深仍懒锄。苦雨晴时春已尽，可怜新月挂清虚。
不赋杜鹃三十秋，今愁不比昔时愁。杜鹃岂是催春去，为见春来啼不休。
练水至清无浅深，使君何日再登临。请看江上千株柳，尽是君民离别心。
每叹西湖境未殊，向来人物有还无。红蕖绿竹浑相得，明月清风亦不孤。
石头城上望斜晖，览尽金陵寂寞归。叹息青天如许大，可无一个凤凰飞。
君平帘外雨霏霏，寂寞何人识少微。怪得湖边天色好，小舟争载夕阳归。
江南儿女尚多情，为爱芳晨载酒行。幸自不知惆怅事，鸟啼花落是清明。
山蹊黄叶从过满，石案苍苔不用除。坛上古松岩畔竹，切须留伴老僧居。
篱阴双蝶趁春晖，轻展新黄试舞衣。点草扑花如得意，因何相逐背人飞。
秋水无尘浸碧虚，风前一叶故飞飞。潇湘帝子何时降，立尽斜阳未肯归。
凉入湘帘影半开，小窗午枕梦初回。萧疏数叶秋菰上，也解声声报雨来。
白头何计是生涯，日日樽前卧落花。绿满池塘无一梦，夜来风雨过谁家。
原思非病贫何患，回也虽贫乐有加。岁晚与谁同此味，梅花深处是君家。
芳草莫寻游处迹，好花空认折残枝。啼莺似怨归何速，舞蝶应怜出太迟。
空有奇胸贮石渠，功名不许老头颅。凭君细阅寒窗下，还有它年房杜无。
三边兵隙果谁开，尽道秋高战马来。宗祀告成无一事，小臣欣睹带花回。
与君同气不同家，今度书迟望眼赊。遇物却思高姓似，江头行坐看芦花。
舟阁山横水见沙，黄尘为客鬓初华。江春寂寂归无计，一树临风落杏花。
等观非白亦非红，开落那知色自空。落叶成阴花又子，几将心事托东风。
都城握手意弥温，少小追随莫更论。一别江湖重十载，偶然相见欲无言。
山木无端又一秋，夕阳和影上扁舟。旧时十二峰前路，惟是猿声共客愁。
为爱先生所赋诗，半生参学老犹迷。如今数卷钟山草，步步相随处处携。
跨湖楼好客闲行，身远红尘步亦轻。月在波心流不去，蒹葭影里一舟横。
水边山下懒寻伊，折放瓶中看一枝。一片飞来沾砚滴，似嗔老子不题诗。
伯夷能使鄙夫宽，此老传家不在官。魂梦犹能教儿息，九原风节更高寒。
九十春光即渐休，莫将双眼上层楼。江南归计无由遂，一点杨花万斛愁。
曲曲清溪有几湾，酒船笳鼓去仍还。閒情自合频来此，只在州衙咫尺间。
日日花光乱酒光，青帘绿树映红妆。今年幸得元戎伴，三到钟山共草堂。
三月春归未是归，绿阴端的胜花时。绝怜首夏清和句，一字其间几个知。
细叶如云绿渐敷，玉人晨起换金壶。就中一朵紫中贵，除却扬州天下无。
不及卢家有莫愁，君恩如水向东流。从今相送东流后，地下伤春亦白头。
白下城东送客时，同来何事不同归。君归说似西园柳，遮莫轻绵一片飞。
亭上施屏或可无，江山形胜恐难摹。何当穷腊亲来此，身作袁安卧雪图。
忆杀当年刘改之，风流曾赋秣陵诗。如今白骨埋青草，百咏何因尔得知。
来车去马拜纷纷，岁岁年年不惮烦。拜得老人山上去，一番儿女各当门。
渡口斜阳欲满旗，锦衣容易逐云衣。圣朝无事宗臣老，白发沧浪一舸归。
远于沉水淡于云，一段秋清孰可分。毕竟素娥留不得，人间天上一时闻。
人生何者遽宜休，如此诗书未白头。舍棹灯明烟雨里，居人那识在原愁。
一树婆娑种月华，夜阑依旧护风沙。今年不往扬州过，曾看夫人庙里花。
青春有酒劝不饮，无乃孤负金陵花。主人听客莫怪客，五更酒醒要思家。
每向湖中望高处，却来高处望湖中。云兴霞蔚九天上，水绕山围一万重。
当年正觉此韬藏，岩穴于今尚有光。特特扪萝访遗迹，龙神何事报支郎。
冻雨霏霏半成雪，游人屦冻苍苔滑。不辞携被岩底眠，洞口云深夜无月。
黄省文书分道山，静传钟鼓建章闲。天边玉树西风起，知有新秋到世间。
菰蒲无边水茫茫，荷花夜开风露香。渐见灯明出远寺，更待月黑看湖光。
楼上烟云怪不来，楼前飞纸落成堆。非关文字须重看，却被江山未放回。
眼昏烛暗细行斜，考阅精强外已誇。明日失杯君莫怪，早知安足不成蛇。
千林扫作一番黄，只有芙蓉独自芳。唤作拒霜知未称，细思却是最宜霜。
嗟予与子久离群，耳冷心灰百不闻。若对青山谈世事，当须举白便浮君。
门前歌舞斗分朋，一室清风冷欲冰。不把琉璃闲照佛，始知无尽本无灯。
指点云间数点红，笙歌正拥紫髯翁。谁知爱酒龙山客，却在渔舟一叶中。
岩垂匹练千丝落，雷起双龙万物春。此水此茶俱第一，共成三绝鉴中人。
花开时节雨连风，却向霜馀染烂红。漏泄春光私一物，此心未信出天工。
退笔如山未足珍，读书万卷始通神。君家自有元和脚，莫厌家鸡更问人。
新第谁来作并邻，旧官宁复忆星辰。请君置酒吾当贺，知向江湖拜散人。
君且归休我欲眠，人言此语出天然。醉中对客眠何害，须信陶潜未若贤。
公业平时劝用儒，诸公何事起相图。只言天下无健者，岂信车中有布乎？
小桃破萼未胜春，罗绮丛中第一人。闻道使君归去后，舞衫歌扇总成尘。
纵横忧患满人间，颇怪先生日日闲。昨夜清风眠北牖，朝来爽气在西山。
解箨新篁不自持，婵娟已有岁寒姿。要看凛凛霜前意，须待秋风粉落时。
坏壁题诗已五年，故人风物两依然。定知来岁中秋月，又照先生枕曲眠。
莫笑官居如传舍，故应人世等浮云。百年父老知谁在，惟有双松识使君。
梨花淡白柳深青，柳絮飞时花满城。惆怅东栏二株雪，人生看得几清明。
却从尘外望尘中，无限楼台烟雨濛。山水照人迷向背，只寻孤塔认西东。
佛灯渐暗饥鼠出，山雨忽来修竹鸣。知是何人旧诗句，已应知我此时情。
帝遣银河一派垂，古来惟有谪仙词。飞流溅沫知多少，不与徐凝洗恶诗。
此带阅人如传舍，流传到我亦悠哉。锦袍错落差相称，乞与佯狂老万回。
知君此去便归耕，笑指孤舟一叶轻。待向三茅乞灵雨，半篙流水送君行。
与君暂别不须嗟，俯仰归来鬓未华。记取江南烟雨里，青山断处是君家。
人间斤斧日创夷，谁见龙蛇百尺姿。不是溪山成独往，何人解作挂猿枝。
目尽孤鸿落照边，遥知风雨不同川。此间有句无人识，送与襄阳孟浩然。
江湖流落岂关天，禁省相望亦偶然。等是新年未相见，此身应坐不归田。
窗摇细浪鱼吹日，手弄黄花蝶透衣。不觉春风吹酒醒，空教明月照人归。
此君何处不相宜，况有能言老令威。谁识长身古君子，犹将缁布缘深衣。
山人昔与云俱出，俗驾今随水不回。赖我胸中有佳处，一樽时对画图开。
清风终日自开帘，凉月今宵肯挂檐。琴里若能知贺若，诗中定合爱陶潜。
此生归路愈茫然，无数青山水拍天。犹有小船来卖饼，喜闻墟落在山前。
倦客愁闻归路遥，眼明飞阁俯长桥。贪看白鹭横秋浦，不觉青林没晚潮。
西槛新来玉宇风，侍臣茗碗得雍容。庭槐似识天颜喜，舞破清阴作两龙。
羞云敛惨伤春暮，细缕诗成织意深。头畔枕屏山掩恨，日昏尘暗玉窗琴。
直视无前气吐虹，五湖三岛在胸中。相逢莫怪不相揖，只见山僧不见公。
峨峨叠石立何孤，赖有萧萧翠竹俱。日暮无人鸥鸟散，空留野水伴寒芦。
漠漠秋高露气清，新蒲倚石近溪生。夜来雨后西风急，静向窗前似有声。
不用相催已白头，一生判却见花羞。扬州何逊吟情苦，不枉清香与破愁。
前梦后梦真是一，彼幻此幻非有二。正好长松水石间，更忆前生后生事。
青松盈尺间香梅，尽是先生去后栽。应笑来时无一物，手携拄杖却空回。
南北檐楹照绿波，濯缨洗耳不须多。天空月满宜登眺，看取青铜两处磨。
看雪宜临广路津，年年光景见长新。不知滋液功多少，且慰东皋首种人。
谩誇三岛冠灵鳌，咫尺龙冈去靡劳。若使南阳人独卧，风云宁隔海山高。
朱桥矗矗两园间，湖水平时柳可攀。车马等閒湖上去，游人常踏月中还。
春来何处最花繁，湖水西头百亩园。无限游人折红蕊，可怜桃李自无言。
三尺冰纨一绝诗，翩翩车马送行时。尊前怀古閒开卷，见尽关山远别离。
浊酒浇肠遣旅怀，春宵常苦漏声催。坐中不见丘夫子，明月无光厌举杯。
右持卮酒左持螯，慷慨酣歌忆藉糟。因想良交成不寐，清谈终夕未为高。
东郊青帻拜春回，迎得阳和次第来。风向乌竿千里应，气随鱼钥九重开。
闭门不问门前事，灯火薰天自不知。闻道朝来雪又下，老人今岁未应饥。
六十年来又七年，眼昏头白意茫然。逢人欲说平生旧，少有能知两世前。
白酒倾浆脍斫红，昼游未厌月明中。楼高只办听歌鼓，不见游人转似蓬。
忘身先要解忘名，分别须臾起不平。请看早朝霜入屦，何如卧听打衙声。
池上茅檐覆水低，早来秋雨尚虹霓。败荷折苇飞鸿下，正忆渔舟泊故溪。
日色映山才到地，雪花铺草不曾消。晴寒不及阴寒重，揽箧犹存未著貂。
笔端大字鸦栖壁，袖里清诗句琢冰。送我扁舟六十里，不嫌罪垢污交朋。
去年家酿不须沽，秫米今年绝市无。雪没前山薇蕨尽，谁怜无语独携锄。
胸次峥嵘落笔端，壁题留与老夫看。枯槎尚倚春风力，苍竹从来自岁寒。
迩英肃肃晓霜清，玉宇时闻槁叶零。风过都城吹广内，万人笑语落中庭。
春风寂寂夜寥寥，一望苍苔雪影遥。何处幽香飞几片，只宜月色带花飘。
扁舟日落驻平沙，茅屋竹篱三四家。连舂并汲各无语，齐唱竹枝如有嗟。
昔日高僧今白衣，人生变化定难知。故人相见不相识，空怪解吟无本诗。
双纹八尺展雕床，莲艳方空夜玉香。雅秀冰姿延阁彦，岂应簪断作凄凉。
渊明爱酒得之天，岁晚还吟止酒篇。日醉得非促龄具，只今病渴已三年。
竹杖芒鞋看瀑回，暮年筋力倦崔嵬。桃花落尽无春思，直待牡丹开后来。
昨梦春风花满枝，是花到眼是新诗。如今梦断春无迹，不记题诗付与谁。
几年魂梦隔高门，叹息潭间阙异闻。剩喜风情筋力在，尚能诗似鲍参军。
天寒秋色入平林，更著西风月下砧。旧日醉吟浑不管，如今节物总关心。
人言大道本强名，毕竟名从有处生。昭氏鼓瑟谁解听，亦无亏处亦无成。
山上风吹笙鹤声，山前人望翠云屏。蓬莱枉觅瑶池路，不道人间有幔亭。
见说仙人此避秦，爱随流水一溪云。花开花落无寻处，彷佛吹箫月夜闻。
读罢残书听雁声，西风一榻一青灯。老来清思浑如许，自笑前生莫是僧。
羞见梅花照客身，梅花长好客长贫。江天摇落年华晚，何处青山有故人。
身世相忘象外天，清风一枕几千年。有时默默焚香坐，閒看白云心自玄。
为厌缁尘污缟衣，閒身甘共水相依。尘间那得清泠水，何似瑶池饮夕晖。
一点吴山看未了，乡梦悠悠大江表。夕阳何处认归帆，野树苍烟隔飞鸟。
守臣方效献芹心，直拟移根到上林。充贡先时犹茂绿，置邮须更待黄深。
世上飞尘不到山，萧萧佛屋两三间。老僧饱玩松花月，春去春来意自闲。
山带寒流无俗声，通樵一径锁清阴。幽人饱卧西风里，并午醒来黄叶深。
高台无地曲池平，漂泊勾吴宿古城。一岸湿云沈夜色，四山凉叶下秋声。
堪嗟五伯争周烬，可笑三分拾汉馀。何似不才闲处坐，平时云水绕衣裾。
三王之世正如秋，权重权轻事有由。深谷为陵岸为谷，陵迁谷变不知休。
云无一缕干明月，桥有千寻卧渌波。料得人间无此景，中秋对月兴如何。
着身静处观人事，放意闲中鍊物情。去尽风波存止水，世间何事不能平。
名利从来本任才，行人不用苦相猜。壶中日月长多少，闲步天津看往来。
烟树尽归秋色里，人家常在水声中。数行旅雁斜飞去，一簇楼台峭倚空。
人能言语自能窥，天意无言人莫欺。莫道无言便无事，殆非流俗所能知。
美酒岂无留客饮，好花犹解向人开。多情不忍阻花意，未醉何须辞满杯。
梅花四种或黄红，颜色不同香颇同。更远也须重一到，看看随水又随风。
春早梅花正烂开，生平不饮亦衔杯。城南尽日高台上，恰似江南去一回。
红日坠时情更切，玉山颓处兴还深。攀条时拣繁枝折，不插满头辜此心。
数朝从款看伊流，夜卜香山宿石楼。会有凉风开远意，更和烟雨弄高秋。
小园虽有四般梅，不似江南迎腊开。长恨东君少风韵，先时未肯放春来。
梅覆春溪水绕山，梅花烂漫水潺湲。南秦地暖开仍早，比至春初已数番。
门前垂柳正依依，更被东风来往吹。忘了自家今已老，却疑身是少年时。
花前把酒花前醉，醉把花枝仍自歌。花见白头人莫笑，白头人见好花多。
残火昏灯夜正沉，默思前事拥寒衾。霜天皎月虽千里，不抵伤时一寸心。
一簇烟岚锁乱云，孤高天柱好栖真。从今便作西归计，免向人间更问津。
满川桃李弄芳妍，不忍重为风所残。忍使一年春遂去，尽凭高处与盘桓。
若履暴荣须暴辱，既经多喜必多忧。功成能让封王印，世世长为列土侯。
年来因甚可吟诗，桃李无言莺有辞。啼到黄昏犹自啼，奈何人老又春归。
因甚年来可作诗，奈何人老又春归。流莺不忍花离披，啼到黄昏犹自啼。
一岁之事慎在春，一日这事慎在晨。一生之事慎在少，一端之事慎在新。
三月春归留不住，春归春意难分付。凡言归者必归家，为问春家在何处。
阳行一，阴行二。一主天，二主地。天行六，地行四。四主形，六主气。
千岩万壑久青天，一钵新从淮上旋。昨日浮云今止水，谁知庵内更无边。
花阴不正月将西，欲到溪边步懒移。坐对前山无一语，此心惟有古人知。
晴云冉冉薄斜晖，春静衡门半掩扉。风入墙头丹杏晚，高枝频飐乱花飞。
天地中间本自宽，何须特地起无端。更宜顿扫从前事，相与携筇一笑欢。
先生醉后即高歌，千古英雄奈我何。花底一壶天所破，不曾饮尽不曾多。
梦中不记适何邦，风饱蒲帆入大江。久矣眼中无此快，蹴天雪浪溅船窗。
城南小陌又逢春，只见梅花不见人。玉骨久成泉下土，墨痕犹锁壁间尘。
酒开瓮面扑人香，菊折霜馀满把黄。我是化工君信否，放迟一月作重阳。
拟拨残书出郭行，浮云忽已败春晴。穷阎今雨无车马，卧听深泥溅履声。
春风催暖入园林，一片云生又作阴。留得梅花三日住，谁云造物本无心。
小市狂歌醉堕冠，南山山色跨牛看。放翁胸次谁能测，万里秋空未是宽。
霏霏寒雨数家村，鸡犬萧然昼闭门。它日路迷君勿恨，人间随处有桃源。
不识如何唤作愁，东阡南陌且闲游。儿童共道先生醉，折得黄花插满头。
文字尘埃我自知，向来诸老误相期。挥毫留得江山助，不到潇湘岂有诗。
气盖冰霜劲有馀，江边见此列仙癯。清寒直入人肌骨，一点尘埃住得无。
道旁竹树露如倾，带睡悠悠十里行。晓色未分烟尚重，压城楼阁已峥嵘。
民穷丰岁或无食，此事昔闻今见之。吾侪饭饱更念肉，不待人嘲应自知。
西风黄叶满江村，瘦马来穿渡口云。动地传呼逢醉尉，谁何禁杀故将军。
病著寒侵怕出门，萧萧烟雨暗江村。一樽阙与梅花别，过尽樱桃不足言。
舍北桥东幽事多，老夫饭饱得婆娑。茅檐日落闻舂相，荻浦烟深有棹歌。
小雨霏霏旋作晴，北窗清润绿阴成。却缘政拙文书少，卧听帘栊燕子声。
手摘酴醾剪牡丹，山家草草亦杯盘。溪头一夜风吹雨，又作残春几日寒。
江路轻阴未成雨，梅花欲过半沾泥。远来不负东皇意，一绝清诗手自题。
早携书剑三随计，晚辱弓旌四造朝。心愧石帆山下叟，一生不识浙江潮。
药粗野老偏称效，诗浅山僧妄谓工。怀饼裹茶来问讯，不妨一笑寂寥中。
茆屋惟须补漏穿，家人衣食亦随缘。岂容一事相关白，已过传家十二年。
庆元丁巳春来晚，人日初过近上元。空对一樽三太息，无人为戴缕金幡。
花压乌巾酒满卮，旧逢春日恨春迟。如今病卧孤村里，过了新春也不知。
宋玉悲秋千载后，诗人例有早秋诗。老夫自笑心如石，三日秋风漫不知。
三髻山童喜欲颠，下山迎我拜溪边。松阴拂罢苍苔石，接竹穿云理旧泉。
杖得轻坚馀可略，酒能醇劲更何求。二君最是平生旧，白首相从万事休。
断云归岫雨初收，茅舍萧条古渡头。短褐老人垂九十，松枯石瘦不禁秋。
半阖朱门见绿苔，幽花仍傍小山开。剑南七月暑未退，明日更携棋簟来。
诗人肝肺困雕镌，往往寿非金石坚。我独适情无杰句，化工不忌遣长年。
砚传百岁玺阙角，笔擅一时锥出囊。纸欲穷时瘦蛟举，已看雷雨跨苍茫。
世间万事本悠悠，自古诗人易白头。莫羡老夫垂九十，一年添得一年愁。
世间鱼鸟各飞沉，茅屋青山无古今。毕竟替他愁不得，几人虚费一生心。
自古文章与命仇，功名身外更悠悠。一从识得元无事，穷死逢人不说愁。
壮游回首海茫茫，默数方惊岁月长。旧事莫论齐柏寝，残躯方似鲁灵光。
山人那信宦涂艰，强著朝衣趁晓班。豪气不除狂态作，始知只合死空山。
年来世事扫除尽，犹有闲吟颇自奇。安得陟釐九万个，为君尽写暮年诗。
飞盖传呼入省门，依然残梦浣花村。遥知最是伤心处，衫袂犹沾扫黛痕。
春晴闲过野僧家，邂逅诗人共晚茶。归见诸公问老子，为言满帽插梅花。
行殿凄凉迹已陈，至今父老记南巡。一泓寒碧无今古，付与闲人作主人。
无人唤醒赋归翁，满把清香谁与同。但办对花频举酒，莫横重九在胸中。
先生久已蜕氛埃，道上犹传旧卜台。乞得寒泉濯肝肺，真成万里不虚来。
老去胸中百事真，同游无复白头新。鹊从熟后频分食，鹿渐驯来不避人。
夜窗父子共煎茶，一点青灯冷结花。村落盗清无吠犬，园林月上有啼鸦。
杜鹃血尽啼未歇，蝴蝶梦残心更狂。我自人间少情者，老来十倍惜年光。
器之魂逝已难招，尚有和之慰寂寥。今夜月明空叹息，想君孤棹泊溪桥。
残花委地笋掀泥，香椀诗囊到处携。幽梦欲成谁唤觉，半窗斜日鹧鸪啼。
雪前雪后梅初动，街北街南酒易赊。身健不妨随处醉，有家未必胜无家。
不来东舍即西家，野老逢迎一笑哗。试说暮年如意事，细倾村酿听私蛙。
重重汗简拥衰翁，百里家山梦不通。病眼可令常寂寞，烦君为致数枝红。
种桃亦解比封君，世故纷纷寂不闻。九转金丹应已熟，全家仙去隐红云。
花阴扫地置清尊，烂醉归时夜已分。欲睡未成攲倦枕，轮囷帐底见红云。
剩欲衔杯乐太平，新愁还续旧愁生。出门始觉春来早，处处帘栊笑语声。
声名本自不关身，富贵元知与祸邻。但恨平生闲不足，再来真作卧云人。
文章何物求渠力，诗亦安能使汝穷。春水一池花百本，此生未易报天公。
吾生何拙亦何工，忧患如山一笑空。犹有馀情被花恼，醉搔华发倚屏风。
今年寒到江乡早，未及中秋见雁飞。八十老翁顽似铁，三更风雨采菱归。
老知世事谩纷纷，纸帐蒲团自策勋。一夜北风吹裂屋，石楼无耳不曾闻。
二顷春芜废不耕，半生名宦竟何成。归来每羡农家乐，月下风传打稻声。
清夜焚香读楚词，寒侵貂褐叹吾衰。轻冰满研风声急，忽记山阴夜雪时。
香冷灯昏梦自惊，清愁冉冉带馀酲。夜长谁作幽人伴，惟是蛩声与月明。
九月霜风吹客衣，溪头红叶傍人飞。村场酒薄何妨醉，菰正堪烹蟹正肥。
蘸水朱扉不上关，采莲小舫夜深还。一樽何处无风月，自是人生苦欠闲。
芭蕉叶上雨催凉，蟋蟀声中夜渐长。翻十二经真太漫，与君共此一炉香。
泽国霜迟木未疏，秋来更觉爱吾庐。芭蕉绿润偏宜墨，戏就明窗学草书。
章老三年病方死，吴翁一夕呼不醒。独有此身顽似铁，倚门常看暮山青。
眼暗头童负圣时，齿牙欲脱更堪悲。暮年渐解人间事，蒸食哀梨亦自奇。
一双掠水燕来初，万点飞花社雨馀。辛苦成巢君勿笑，从来吾亦爱吾庐。
相对蒲团睡味长，主人与客两相忘。须臾客去主人觉，一半西窗无夕阳。
一身膏脂略瘦尽，万卷简编如隔生。祇欲移家若耶去，乱云深处听滩声。
怕见公卿懒入城，野桥孤店跨驴行。天公遣足看山愿，白尽髭须却眼明。
乍晴乍雨忽经旬，半醉半醒还过春。春卧不知庵外事，闲吟聊适梦中身。
吏来屡败哦诗兴，雨作常妨载酒行。忽见家家插杨柳，始知今日是清明。
故园蛱蝶最多种，百草长时花乱开。穷巷春风元不到，一双谁遣过墙来。
湖上春寒雁已归，宿酲残梦两依依。也知晨起元无事，窗白炉红且揽衣。
柳暗人家水满陂，放翁随处曳筇枝。村深麦秀蚕眠后，日暖鸠鸣鹊乳时。
西园雨打杏花稀，便面章台事已非。只恐无情堤上柳，又将风絮送春归。
村路初晴雪作泥，经旬不到小桥西。出门顿觉春来早，柳染轻黄已蘸溪。
书生亦有功名愿，与世无缘每背驰。一寸丹心空许国，满头白发却缘诗。
朱颜不老画中人，绿酒追欢梦里身。堪笑三山衰病叟，闭门寂寂过新春。
梅花宜寒更宜阴，摩挲拄杖过溪寻。幽香著人索管领，不信如今铁石心。
暮春之初光景奇，湖平山远最宜诗。尚馀一恨无人会，不见蝉声满寺时。
十里秋风画角哀，夕阳光景亦佳哉。正疑白鹭归何晚，一片雪从天际来。
断角斜阳触处愁，长亭搔首晚悠悠。世间最是蝉堪恨，送尽行人更送秋。
暮年身世转悠悠，又向天涯见早秋。昨夜月明今夜雨，关人何事总成愁。
诗如水淡功差进，身似云孤累转轻。落叶拥篱门巷晚，一枝藤杖且闲行。
清梦初回秋夜阑，床前耿耿一灯残。忽闻雨掠蓬窗过，犹作当时铁马看。
洗耳高人耻见尧，看渠应不受弓招。精神徇物那能久，刀砺君看日日销。
烟波万顷镜湖秋，清啸虽闻不可求。自是世间知者少，山林何代乏巢由。
沧波极目江乡恨，衰草连天塞路愁。三十年间行万里，不论南北怯登楼。
一杯淡粥不烹蔬，自占云根结草庐。非佛非心犹坐断，定知不看夹山书。
海上轻鸥何处寻，烟波万里信浮沉。今朝忽向船头见，消尽平生得丧心。
故山未敢说归期，十口相随又别离。小雨初收残照晚，阑干西角立多时。
门巷萧条长绿苔，经旬清坐罢传杯。曲生风味那忘得，少待吾家芍药开。
白发无情日日生，散愁聊复作山行。幽禽似欲嘲衰病，故学禅房杵药声。
观雪剡溪天下胜，题诗常恨不能奇。未应便许凝之语，此兴何曾有尽时。
十里迢迢望碧鸡，一城晴雨不曾齐。今朝未得平安报，便恐飞红已作泥。
鲜肥莫事肤寸舌，萧散何辜七尺躯。山路岂无孤店宿，渡头亦有小舟呼。
风露青冥水面凉，旋移野艇受清香。犹嫌翠盖红妆句，何况人言似六郎。
揖逊干戈两不知，巢居穴处各熙熙。无端凿破乾坤秘，祸始羲皇一画时。
三日山中醉复醒，径归回首愧山灵。从今惜取观书眼，长看天西万叠青。
卷地东风吹钓船，石帆重到又经年。放翁夜半酒初解，落月衔山闻杜鹃。
身闲剩觉溪山好，心静尤知日月长。天下苍生未苏息，忧公遂与世相忘。
先生结屋绿岩边，读易悬知屡绝编。不用采芝惊世俗，恐人谤道是神仙。
茅茨一室有馀乐，辙环四海谁知心。辍耕垄上鸿鹄志，长啸山中鸾凤音。
寻梅不负雪中期，醉倒犹须插一枝。莫讳衰迟杀风景，卷中今岁欠梅诗。
折得梅花古渡头，诗凡却恐作花羞。清樽赖有平生约，烂醉千场死即休。
湖上梅花手自移，小桥风月最相宜。主人岁岁常为客，莫怪幽香怨不知。
探春岁岁在天涯，醉里题诗字半斜。今日溪头还小饮，冷官不禁看梅花。
万瓦清霜夜漏残，小舟斜月过阑干。老来一事偏堪恨，好看梅时却怕寒。
体中颇觉不能佳，急就梅花一散怀。冲雨涉溪君会否，免教尘土涴青鞋。
寺楼已断暮钟声，照佛琉璃一点明。不道溪深待船久，老僧惊怪太迟生。
东风吹雨恼游人，满路新泥换细尘。花睡柳眠春自懒，谁知我更懒于春。
斜阳收尽暮烟青，袅袅渔歌起远汀。商略野人何所恨，数声哀绝不堪听。
六十日白可续饭，三千年清何与人。堪笑此翁顽似铁，还山又食一番新。
雪消已断虚檐溜，日暖初催百草生。射的山前春水绿，笙歌又满会稽城。
清霜夜夜奈寒何，赖是知心有素娥。枉道疏枝不禁笑，主人欢意自无多。
双鹊飞来噪午晴，一枝梅影向窗横。幽人宿醉闲攲枕，不待闻香已解酲。
雪里芬芳亦偶然，世人便谓占春前。饱知桃李俗到骨，何至与渠争著鞭。
雪晴萧散曳筇枝，小坞寻梅正及时。临水登山一年恨，十分说似要渠知。
古驿萧萧独倚阑，角声催晚雨催寒。残年遇合应无日，犹说新丰强自宽。
形骸枯槁病侵陵，少睡长饥一老僧。霜夜羁愁更无赖，莫收书策且留灯。
飘飘鸾鹤杳难攀，万里东游海上山。应有世人遥稽首，紫箫馀调落云间。
客路风尘化素衣，闲愁冉冉鬓成丝。平生不负月明处，神女庙前闻竹枝。
小屏烟树远参差，吏散身闲与睡宜。谁似炉香念幽独，伴人直到梦回时。
何处轻黄双小蝶，翩翩与我共徘徊。绿阴芳草佳风月，不是花时也解来。
蚁知将雨先移穴，燕护新雏迭守巢。补漏支倾吾可笑，呼奴乘屋更添茅。
老农虽瘠喜牛肥，回首红尘万事非。耕罢春芜天欲暮，小舟冲雨载犁归。
老觉人间万事非，但思茆屋映疏篱。秋衾已是饶归梦，更读山居二十诗。
上尽江边百尺楼，倚栏极目莫江秋。未甘便作衰翁在，两脚犹堪蹋九州。
吾家学道今四世，世佩施真三住铭。一窗萝月照孤咏，万壑松风吹半醒。
扪虱当时颇自奇，功名远付十年期。酒浇不下胸中恨，吐向青天未必知。
锦城旧事不堪论，回首繁华欲断魂。绣毂金羁三十里，至今犹梦小东门。
老去流年不耐催，微霜又见菊花开。莫言冷落西风晚，也有飞飞小蝶来。
我是人间自在人，江湖处处可垂纶。扫空紫陌红尘梦，收得烟蓑雨笠身。
我生学语即耽书，万卷纵横眼欲枯。莫道终身作鱼蠹，尔来书外有工夫。
一枕鸟声残晓梦，半窗竹影弄新晴。屏深室暖秋垂老，粥美蔬香疾渐平。
客疾无根莫浪忧，今朝扫尽不容留。饭囊酒瓮非吾事，只贮千岩万壑秋。
残暑方炎忽痛摧，无情风雨亦奇哉。但嗟不为贫人计，未动秋砧雁已来。
闲倾清圣浊贤酒，稳泛朝南暮北风。射的山前云几片，一秋不散伴渔翁。
多雨今秋水渺然，沟溪无处不通船。山回忽得烟村路，始信桃源是地仙。
过得一日过一日，人间万事不须谋。邻家幸可赊芳酝，红蕊何曾笑白头。
天公赋与五湖秋，风月云烟处处留。损食一年犹可健，无诗三日却堪忧。
尚嫌勾漏养丹砂，况种刘郎去后花。罨画溪头云万顷，不知何处是君家。
尘埃车马日骎骎，谁解从君一散襟。待我清秋有闲日，抱琴来写万龙吟。
一棹朝南暮北风，奇峰倒影绿波中。定知渐近三山路，认得渔翁是放翁。
水边剥啄打门谁，满袖清风一纸诗。惊起放翁蝴蝶梦，半窗寒日欲斜时。
澹月窥窗似有情，更堪梅影向人横。放翁不受天魔恼，独拥青毡睡到明。
南山手自斸苍苔，竹阁柴扉次第开。二十里间云不断，岂容一点市尘来。
老去痴顽不受镌，姓名身后更须传。世间商略无归处，只合长斋绣佛前。
虚极静笃道乃见，仁至义尽馀何忧。名山采药恐未免，策蹇孰能从我游。
半黄半绿柳满城，欲开未开梅有情。放翁一病又百日，回视新春如隔生。
昔人识不过十字，富贵封侯渠自如。龟堂闭门万卷读，一字不肯供时须。
一声天边断雁哀，数蕊篱外蚤梅开。幽人耐冷倚门久，送月堕湖归去来。
狐裘卧载锦驼车，酒醒冰髭结乱珠。三尺马鞭装白玉，雪中画字草军书。
东行西行一日过，深酌浅酌万事休。亦知衣食将不继，老甚安能怀百忧。
瑶台归去鹤空还，一曲霓裳落世间。秋雨几番黄叶落，朝云应欠到香山。
千里空携一影来，白头更著乱蝉催。书生身世今如此，倚遍周家十二槐。
笋舆碍石一悠然，正月微风意已便。桃花向来浑不数，山中时见绝堪怜。
幽人病起山深处，小院鸦鸣日午时。六尺屏风遮宴坐，一帘细雨独题诗。
香遍东园花一枝，寻花觅路忽成迷。先生莫道心如铁，喜气朝来横角犀。
邂逅今朝一段奇，从来华屋不关诗。诸君且作留连意，正是微风到竹时。
白发飘萧一病翁，暮年身世药瓢中。芙蓉墙外垂垂发，九月凭栏未怯风。
山翁见客亦欣然，好语重重意不传。行过竹篱逢细雨，眼明双鹭立青田。
万里平生几蛇足，九州何路不羊肠。只应绿士苍官辈，却解从公到雪霜。
丈人延客非俗物，百和香中进一杯。乞取齐奴锦步障，与春遮断晓风来。
芭蕉急雨三更闹，客子殊方五月寒。近得会稽消息否，稍传荆渚路歧宽。
云起炉山久未移，功名不恨十年迟。日斜疏竹可窗影，正是幽人睡足时。
两公得我色敷腴，藜杖相将入画图。我已梦中都识路，秋风举袂不踟蹰。
飞花两岸照船红，百里榆堤半日风。卧看满天云不动，不知云与我俱东。
未于诗上著工夫，争把疏愚敌亚愚。只盍金沙分半席，归舟能用几钱租。
客舍新移近鲁台，翛然一榻少尘埃。丁宁黄耳休惊吠，不是闲人定不来。
柳絮飞时话别离，梅花开后待郎归。梅花开后无消息，更待明年柳絮飞。
三十六宫春漏长，隔帘时送御楼香。倚笼尽日教鹦鹉，为我君前说断肠。
西风历历起寒莎，皆立林宵雪一窠。三十六陂烟水阔，夜深无奈月明多。
杨柳飘飘春思长，绿桥流水绕宫墙。碧云望断空回首，一半栏干无夕阳。
刃剑尤为花木灾，园林不贷一株梅。呼童遍县无寻处，安得成丛插烛来。
天涯万里同为客，先自悲秋更送君。归路明朝好萧索，一声雁断几重云。
作屋延梅更凿池，是花最与水相宜。横斜清浅黄昏月，画出孤山两句诗。
极目风烟尽一城，身闲无日不登亭。双明远与孤鸿没，绕郭一江罗带青。
岁披草棘访槎牙，为爱凌霜傲雪花。不学春花娇女面，朱帘翠幕几重遮。
近有平林远有山，先生无日不开颜。杜门有味心千古，何用浮名落世间。
凭栏无事此时情，一阕欣闻欸乃声。归去夜阑谁管领，付他风月自清明。
底事更深睡不感，惜花爱月两关情。黑甜一枕虽云美，未省人间有此清。
为读忠臣孝子碑，欲行回首重依依。纷纷车马门前过，知有几人琴鹤归。
青山双夹小溪流，绿筱人家古渡头。虽是溪山不相识，劝人啼鸟却相留。
三十年前识雅容，蹉跎人事各成翁。而今头白灯明里，有酒何妨一醉红。
花开时节趁柔金，冷露繁霜未许侵。况是天香无俗韵，一樽清赏有知音。
问春何事苦晴悭，春意惜花留嫩寒。共到花前细商略，精神最好雨中看。
亭据高峰上上头，登临人世一沤浮。嚣尘到此都遗尽，直欲乘风跨鹤游。
自叹忠肠皎日星，致身无地老岩坰。君今有策奏天子，要使谗邪缩项听。
论心有约未能遂，两载江头再语离。纵乏青铜沽一醉，临风分袂可无诗。
蒲团竹几炷熏炉，剩读平生未见书。酌古量今会文夜，清风明月四窗虚。
若道平生未始离，谁知此语已成非。饶君向此知端的，未免犹成我与伊。
天街箫鼓厌繁华，静访湖山释子家。珍玩图书尤绚眼，选僧堂里万莲华。
客舍休悲柳色新，东西南北一般春。若知四海皆兄弟，何处相逢非故人。
东西楼阁与云齐，天际孤烟认恶溪。记得幽人旧吟处，独游亭在野桥西。
按部溪山接海涛，连天风雨泊轻舠。沧溟未必全胜我，潮落潮生亦自劳。
一帆高挂出红尘，万仞长歌入紫云。莫道游仙别无侣，玉清冠盖许同群。
岩岩一峰千万寻，微茫楼阁寒云深。巡州佐吏倚栏久，泠泠天籁清尘心。
抽毫欲赋东南奇，云山好景惭有遗。平波荡漾照湖渌，扁舟忆得游春时。
平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼乡。
一梦人间四十年，只应炊灶固依然。两官不办一丘费，五字虚随万里船。
江水悠悠自在流，向人无恨不应愁。相逢不觉浑相似，谁使清波早白头。
五月榴花忽见春，白头喜遇一番新。可能略不解春意，只有寻枝摘叶人。
随世功名非所望，称家丰俭不求馀。青衫出指论奇字，白发挑灯写细书。
一杯领意不须沽，六字持身已有馀。痴子未知天上乐，先生今解世间书。
立马阶除待一鸣，何如春梦不闻声。固知鸡口羞牛后，不待鸣群已可惊。
秋来为客意何如，千里山河信不疏。昔日老人今则少，不妨红叶闭门书。
黄尘投老得何郎，准拟明年共我长。熏沐不为杯酒污，飞扬未许老夫量。
红绿相催春事阑，可能无意待人看。不因送客那能出，衰病经年一据鞍。
东风作恶不成寒，野水穿沙自作滩。细草无端留客卧，繁枝有意待人看。
老著江湖才一得，病占风雨漫多知。身将白鸟同归日，梦到黄粱未熟时。
秋床归卧不缘愁，病与衰谋作老仇。数树直青能尔瘦，一轩残照为谁留。
萧萧竹雨乱鸣鸦，袅袅风窗暗碧纱。玉座尘埃香火冷，酒家来献一枝花。
耕桑战伐饱曾经，庙毁村荒不乞灵。尚有君王盘马迹，至今草木不能青。
以人为食杀为戏，自昔无闻尔所先。信有亡身一言尽，独能遗臭万人传。
林间细路暗通门，火閤深藏雪里春。自笑世间千计错，羡他湖上十年人。
才随年尽不重奇，每愧诸郎索近诗。旋作七言供一笑，自痴那得使人痴。
一长未可众人师，万里元随八马蹄。不解征西说子弟，却怜野鹜厌家鸡。
与君世好自比邻，丰悴相从久更亲。急棹小舟来取别，固知风味似前人。
水流花落石生云，日静风暄草欲薰。老去风流犹未减，一邱一壑尚勤勤。
风鼓空林雪蔽山，身如铁石不知寒。尘埃岂是相随物，付与溪流出世间。
功名有念心常醒，更鼓无声夜更长。天运乾乾同转磨，鬓毛能不几时霜。
自昔山川致云雨，我今坛筑为焚香。三回应祷皆如响，始验吾儒道术长。
我与兹山是故人，十年相别意弥真。如何咫尺迷风雨，刚道情亲却不亲。
不到东平夏又秋，闲居身尚不吾由。可怜岩上千寻瀑，不似檐前一派流。
水深厉涉祇肩舆，未信当年子产疏。到得中流心不竞，等闲一叶去凌虚。
南方地暖开仍早，容易离思岁月长。幸有高人知此意，山游百度又何妨。
去年今夕晴还雨，今岁连朝雨忽晴。不请高人来共看，月华肯□十分明。
连雨昏濛隐月痕，月边新蕊故应存。春风日夜来无限，欺得陶家半掩门。
秀色真香先自清，更将轻雨出芳明。萧萧打叶虽堪听，争似时时泻水声。
几载游山成负约，千年有寺未曾登。却因名利经行此，羞对林间问我僧。
夜投官舍鼓逢逢，雨急风喧梦作江。怪得萧然世俗虑，主人高致在轩窗。
芒鞋未办足先轻，拟踏白云深处行。何日痴儿了公事，却将泉石课诗程。
朅来十日佳眠食，为爱溪山似客清。我亦本无三宿恋，中年可奈故人情。
春风出瓮初迎腊，和气烘人欲满堂。多谢分来寿慈母，年年喜得对梅尝。
小阁峥嵘山四傍，清溪来作九霞觞。我来细酌看山色，山色长佳为不忙。
著壁骊珠五月寒，行人到此泣阑干。亭前好景慵回首，恐跨征鞍不得看。
方池凿石似天开，谁把霜英傍水栽。月白波清无觅处，祇知疏影是寒梅。
诵君盈轴三山咏，唤起前回二纪游。老我无因重一到，时将佳句洗昏眸。
不作风流时样妆，月明宫殿舞霓裳。须知并立慇勤意，为祝吾皇圣寿长。
一涧萦纡与洞深，长年金石孔堂音。此身无计巢云壑，归去蓬窗只此心。
朝辞岩禁暮荒城，底是人间辱与荣。料得胸中无点累，每于夜半省钟声。
草草三间旧揭名，中藏一片爱君诚。骚人赋尽群芳卉，得似梅边读易清。
桃李无言自晓妆，青春几日最韶光。游人不用频来看，趁取初开未减香。
君怜我已是衰翁，乞与长身小圃中。不待儿童须远井，眼前双紫烂薰风。
独擅兹山四十年，凝之去后见君贤。羽衣时向云间去，为爱飞泉不肯仙。
孤芳皎皎怕人知，欲近清香远却宜。认得清香端的处，等闲著眼莫相疑。
举世莫遮太白眼，无物可解杜陵怀。当时悔不更痛饮，后世浮名安用哉。
千丈飞崖倚半空，火云时节此清风。身闲一日俱仙思，何用藏形古木中。
条桑事了蒸麻急，刈麦人兼种稻归。作苦那能衣食足，几多游冶厌轻肥。
芦花袅袅西风急，独立高楼闻雁声。志士最伤秋夜月，江南塞北两般明。
千秋云气龙犹在，午夜松声鹤自寒。仙子偶来成梦事，至今游客未尝閒。
名与山高千古重，恩如海阔一身轻。门下少年初幕府，格随诸吏上峥嵘。
下临无地上连天，中有飞流涌满泉。今我不图今日到，诗成要檄两龙眠。
五百年来贝叶光，劫灰难泯壁中藏。山僧要广人间福，长日工夫一炷香。
日边有诏起徵君，遥望长安隔万云。一炷清香天在上，徵君只欲断知闻。
隐居不惠不夷间，拜爵山中驿使还。身远觚棱几千里，少微星影堕空山。
心不能安总是魔，亭亭孤塔镇岩阿。倘无佛力三千行，奈此丘蛇井鼠何。
飞瀑舂撞破的馀，速如蓬矢脱桑弧。谁知水底天吴伯，曾识人间金仆姑。
巧石排成五总龟，人间无事不前知。如今已自灵于物，还记泥中曳尾时。
炯炯豁开明镜台，是中无处著尘埃。平生心地常如此，何暇频频拂拭来。
来自青松翠竹关，秋风吹帽醉醒间。纷纷遮眼尘如海，拈起毫端又说山。
野寺荒山涧水滨，古藤翠筱自摇春。僧閒晏坐无人到，内保禅心一味真。
谏稿成埃两鬓丝，考槃在涧倚天知。岩前风叶行人耳，便是襄阳堕泪碑。
亭中妙墨粲于珍，添得一番山色新。幽坐看来如看画，我今欲画恨无人。
日夜云间喷薄鸣，玉龙千尺绕山行。漏天泻下银河水，来作僧窗夜雨声。
丘中流水度鸣琴，静与僧房发妙音。高下抑扬浑不断，时时写出昔贤心。
衮衮长江浸落晖，水流不尽觉云移。登高忽动离骚恨，无奈山川苦要诗。
门前黄叶断人行，寂历山房昼亦扃。疏竹矮窗僧兀坐，炷香薰笔自抄经。
削玉横陈开翠屏，东西有路总堪登。向来同识春山面，犹有苍苍九节藤。
山深地僻人稀到，安得沧浪孺子歌。缨上本无尘可濯，莫将止水强扬波。
山无重数总蟠青，直北孤峰最有情。天巧绾成螺髻样，梳云沐雨百娇生。
老尽梧桐凤不来，虚名犹占旧层台。朝阳照破兴亡梦，一径花阴自绿苔。
人间风浪最倾危，君自深藏了不知。只恐随流禹门去，又翻头角露天池。
不留一叶山骨瘦，祇浸几星波影寒。中有高人倚空阔，绝疑珠堕水晶盘。
一寸功名心已灰，翩然解组赋归来。中兴天子登耆旧，二十馀年挽不回。
松上花兮松下根，食之年貌与松邻。君今既是松间客，采送衰翁亦可人。
清朝无事谏书疏，窃禄经年卧直庐。惆怅平生不如梦，春来三度到溪居。
洞君一榻为谁悬，云帐苔茵不外传。我醉欲眠非有地，也应重应寝虚缘。
人在江干月上卮，不妨想像一篇诗。月来即是葵窗至，对景成三忆曩时。
数声应寄春消息，才转花梢浓绿隔。早知襟韵倦逢迎，莫遣临风情脉脉。
风捲疏烟远岫分，天开一镜皎无云。衰荷摇落汀洲晚，犹舞馀香坠茜裙。
一帆又是过西陵，天正寒时雨欲冰。心地自平潮自险，回瞻绛阙认觚棱。
要知筋力衰多少，一觉才回常了了。邻钟无奈五更何，望断窗纱不能晓。
右史文章海倒流，淮南异政古人俦。亲闻抚几推双美，独向夫君放一头。
几向西湖舣画桡，冰奁俨受众峰朝。即今去雁将清梦，飞下长桥更短桥。
竹叶舟前客念家，慈云瓮里事如麻。而今不笑檀槐战，笑汝研桑了岁华。
定结诸山粥饭缘，每归留得杖头钱。穿云更欲携君去，布水多烦为我先。
人家往往琴堪劈，谁定如翁肯放回。他日飙轮驷修翮，衔恩当复誓云来。
平时一饱每从人，自庇官曹等徼巡。且可放狂中酒圣，冷看得意诧钱神。
痛忆分题把酒时，暑寒谁遣隙驹驰。芙蓉风露梅花月，又费骚人几首诗。
政成无复败群羊，万轴书前一缕香。明日过君况休务，茶边清话不妨长。
藏室仙经玉作函，一编当复翠鸾衔。即今尚喜观书眼，月射清池电耀岩。
风声雪意恣冯陵，更挟霜华夜气凝。水伯护河银作板，欲留公斗玉壶冰。
一骨万金知未惬，五云七字不妨赊。此翁久断扬州梦，径付凝香旧主家。
病减还思近曲生，嚼花嗅蕊对空瓶。不应斗酒钱三百，犹惜春衣耐独醒。
种桃接李不辞勤，旋作花前把酒人。羡杀文禽映花语，飞来趁得见成春。
胜日山堂共一樽，未妨窈窕对嶙峋。髻分翠影眉争绿，人与南山各可人。
梅花时节屡开樽，欲赠梅花欠可人。今日有人梅样好，迟君同赏雪中春。
瓣香亲谒睡岩龙，高卧逶迤岂自公。岩下望龙须一怒，向来作止系凶丰。
行寻诘屈蹑崎岖，已谢邻翁果下驹。北走松楸无数里，杖藜筋力尚枝梧。
发冢诗书谩一官，旧游重到鬓毛斑。尘埃可是山灵意，不待文移始厚颜。
将军恩意为谁长，酒未阑残日脚黄。傥有春风四弦手，真成留客醉浔阳。
十里髻鬟谁绾结，半天苍翠自嶙峋。教儿莫惮依山住，阔领裁衣尽土人。
平明欲敛云复厚，薄晚未休风更颠。老怯春寒不宜出，下帷添火拥书眠。
雾红烟白忽横陈，雨后风光圣得新。说似游人须著便，阴寒已破一分春。
官卑责薄得徜徉，漫仕归来味更长。它日故人多好事，笼鸡载酒未吾忘。
远近僧垣共白云，萧然不著世间尘。朝参夜讲庸何计，野饭山栖已可人。
两夜北风吹石裂，雪神骄蹇更淹留。羁人坐叹肌生粟，媚白妖红耐此不。
行行抚事念前贤，修竹祠西碧嶂前。不复船归下双鹤，空缘酒渴酌寒泉。
湖山引兴尚能长，小贷诗愁放酒狂。蝴蝶应怜落春后，无聊时近绿樽傍。
与世端如上濑船，还家稍办买山钱。松风吹断蓬瀛梦，诗酒淋漓送暮年。
等是黄粱未熟时，车尘马足竟胡为。山翁不起功名想，足谷多田正自奇。
远峰近薄鉴中浮，每泊行舟十日留。雨望晴临俱不恶，最怜烟霭暝高秋。
钟鸣已饭尚来游，竹好排门不待求。争席馈浆吾不计，此身沧海信虚舟。
寺前寺后花如锦，相见游人拨不开。好把春光供一笑，从渠尘袜涴苍苔。
附丽高阴暑里春，衰荣不预主林神。胡床想踞僧垣夜，却爱香随露滴身。
他日山行不唤船，浪花如雪北风颠。而今已苦山行热，却办鸱夷饷长年。
郡圃森森几阅春，一番太守一番新。何如今日同行乐，綵袖恭陪紫橐人。
云移月色爽人看，雨趁潮声迅拍栏。自是与民同乐地，何妨一整复前欢。
虏退沙场洗战斑，谁家不上望夫山。江边迤逦春无赖，杨柳枝垂人未还。
数曲清溪山抱回，青山高处醉筵开。忽然鼓笛太平调，便是洞庭闻乐来。
老夫不是不知时，黄菊芙蓉正要诗。谁信多魔儿女病，催租风雨又攒眉。
相逢相约到云閒，欲往从人却又还。留取有馀无尽意，眼中处处见西山。
危世相逢三载閒，春风杯酒此时难。双溪不是无风月，世味何如菜芋盘。
分甘冷落傍朱门，傲雪欺霜百岁根。惆怅西湖人不见，暗香依旧月黄昏。
吟搜菜味诗宜瘦，睡足花时梦亦香。閒也曾忙老彭泽，存而无用古灵光。
平生念不到轻肥，砧杵凄凄捣布衣。说与妻孥贫自好，相看一笑有春晖。
飞飞鸿雁旧山川，有泪沾衣感昔贤。猛拍阑干因猛省，从来沧海变桑田。
出山相过便东行，水落山空一别轻。留得清诗照窗几，万花妆里独梅兄。
迎锡清风扫宿埃，烟霏空翠画图开。西山山上千年鹤，认取年年一度来。
一春风雨笑谈疏，明日南风夏又初。忽枉翠裾诗在手，胜如书尺寄双鱼。
谒祠江上且归休，有命何须企碧流。好把一言寤明主，声名当不减千秋。
别友相逢情最好，相逢还别若为情。看君腾踏飞黄去，记取清镫影里盟。
落日孤烟水绕村，山家灯火已昏昏。幽人事业书窗底，自读离骚半掩门。
一水流南抱县行，一桥在上压溪横。傍阑多少人观政，要与桥平水与清。
一卷新吟水石香，顿教尘浊变清凉。唤醒心下十年梦，拜舞薰风面舜廊。
一朵梅花直一诗，诗须清似此花枝。能诗人去花无主，图得重来未落时。
有约相过亭午天，日斜犹在酒杯閒。迟迟要待月明去，意在弟兄非在山。
濛濛细雨湿春风，家在青山啼鸟中。有酒可杯书可读，何须门外问穷通。
雨中菜酒得相陪，天忽安排晚霁开。明月归途定回首，橘香时节又须来。
习老蒙翁两达尊，借他僧偈说慈云。一番入寺一感怆，细读古碑端宪文。
锦里风光分外春，桃花如市趁时新。斗风车马香尘里，谁是朱门觅水人。
昨夜还乡已夕阳，夕阳今日已他乡。回头咄咄相思语，准拟东风好送将。
万木彫零独有松，雪霜风里几春冬。须知受变方成物，直上云霄舞翠龙。
寒雨满城诗客孤，秋风万山帽人少。何如对床千古心，白发黄花傲昏晓。
偶来云外见青山，有感人閒两触蛮。谁识禅心夜来雨，西风唤起喜中叹。
晓雨才收数点轻，江云未放十分晴。舟行曲港难为纤，峰有佳山莫问程。
三年一去西山云，一见欲别心知熏。劝君且为更上酒，何时得与细论文。
大不手持卿相印，小无人拥使君符。门前溪水绿如许，好把一竿秋钓鲈。
湖水山云绕县斜，茂林修竹野人家。宿酲过午无人问，卧听东风扫落花。
临风遮莫晚山佳，自古功名看鬓华。幸自不知余种种，可教容易落乌纱。
东篱何在菊年年，菊视陶诗竟孰贤。未必缘诗花更好，花将诗与万人传。
看花只为雨愁人，一片才飞减却春。独此得春无尽藏，每于愁外见精神。
一年曾得几番圆，恨不骖鸾上广寒。占得波光须细玩，恰闻沧海已狂澜。
隔水佳人久不逢，祇应我懒或君慵。感时相馈情何厚，却说云泥笑杀侬。
春来十日垂垂雨，岁尽今朝亦未晴。衰老见年殊不觉，卧听穿叶打窗声。
湖光不动见鱼虾，败纸残编数十家。岩桂丛中三四客，醉归人得一瓶花。
万枝寂寞待春风，风雨过多春已空。未晓啼莺相唤语，海棠飞尽一庭红。
标薰江雪情偏韵，影墨窗蟾梦半回。耐冻有何香可述，雅交还喜淡相陪。
从来造化有何私，自是梅花南北枝。只为北枝太寒苦，东君消息故应迟。
衣沾暗泪香凝怨，锦织新诗远寄愁。围减带销红玉瘦，粉慵妆浅翠蛾羞。
春晚落花飞藉草，月明惊鹊堕栖枝。人归望阔江天暮，梦断愁深夜漏迟。
顾我每为惊座客，如君真是谪仙人。相逢不作寻常语，一笑同酬惨澹春。
燕雀经营竞短檐，未容蝶梦到花前。吾生几阅春荣谢，自叹如蚕已再眠。
为爱炉烟拂画檐，小栏今日捲朱帘。不须更踏山前路，可是人间看得厌。
万卉千葩春事足，一岩桂自壮秋光。清泠风露月侵午，天上人间相对香。
贰车林下喜逢僧，眼底千峰逸兴生。五马未游心已到，吟笺零乱岫云清。
澹泊贤侯似衲僧，功深心地枣梨生。画堂歌舞聊娱客，客退依然禅榻清。
瘦尽芙蓉菊又残，客游怀抱更登山。秋光老矣归何处，只在愁人双鬓间。
百草萧条病朔风，双枝成染魏家红。直疑天与凌霜色，不假东皇运化工。
五云无处问新亭，月里乘舟夜半行。不见藤花相掩映，乡人遥指画溪名。
使君非是爱山閒，道在盈虚消息间。不见白云无一事，等閒为雨却归山。
闻说山光是旧山，衣冠家此百年间。自嗟亦有同来祖，两处松楸得往还。
昔年曾到此山中，正见山花满砌红。今日花开还照眼，分明见处本来同。
今夜人间是小除，归途迂曲访君居。村深事简携杯外，閒把诗篇细卷舒。
愁来无酒话无人，明月楼中万里身。说与长江流水去，汝今穿海入吾闽。
社屋相忘鼓笛鸣，空村步月兴堪乘。何须更要鳌山立，野烧天边胜看灯。
盗拆邻坟筑己坟，价廉石大且输君。莫教孙子无如我，自拆年时也易闻。
世间多福是行人，到处风光属此身。戏效尧夫吟数首，芒鞋楮盖不知贫。
家贫何敢话生朝，多谢开尊慰寂寥。要迹一杯辞不受，便需拙句作琼瑶。
岁晚民贫百物廉，无钱堪买亦何嫌。聊将送酒呼邻客，浅饮三杯不用添。
临溪行尽却穿山，山尽依然出水间。崇下不贪归去近，最怜山水要环看。
不到蓬窗恰一年，空村作客遇饥还。相逢喜有三餐色，况是烹鱼送酒船。
霜姿迥出红尘外，只有鹓雏傍水来。别岸若寻栖隐处，轩窗须为此君开。
光景不留人易老，恨无羽翼出尘埃。世间那有飞升药，且傍汀洲采菊来。
半溪松黄堆碧波，狂夫于此欲如何。洞天春晚归不得，司马悔桥芳草多。
忆得寻山复出山，绿杨时候暮春间。至今只有游仙梦，长与松风自往还。
赏春社里鼓逢逢，尚恨声同调不同。我亦明朝苦无事，更来吹笛乱山中。
清秋古洞无猿啸，自觉寻行幽意微。处士桥边增怅望，几回沽酒对斜晖。
三度除书下七闽，勒回深愧北山文。劳君为写山中相，要与邦人识使君。
雷轰万鼓勒潮回，无复亭前雪作堆。应为尚书悭且涩，盲风怪雨一时来。
早正中闱妇道成，曾裨内禅母仪新。如今永与勋华主，共享千春及万春。
楼名聚远倚晴空，无限风光入坐中。岂是帝家移帝力，由来天子即天公。
羽衣当日望尧云，薰殿临风和舜琴。龙已乘云弦已绝，披图我亦涕沾襟。
紫禁同依日月辉，苍颜独愧羽毛奇。水如明镜虽堪俯，笑汝星星谁肯嬉。
傅粉施朱淡复浓，不辞沐雨更梳风。岂知命似佳人薄，不在吾公乐事中。
万顷湖光似镜平，蜿蜒得得导舟行。从来仕路风波恶，却是江神不世情。
三日挥毫迥出群，贰师西伐有奇勋。便从蟾窟升金掌，休恋江东赋暮云。
门外千竿竹绕墙，清风终日注回廊。五年未续梦中梦，得得来追三伏凉。
半亩园林数尺堂，凡花疏竹小池塘。平泉绿野休相笑，事业功名合自量。
尺一催归侍冕旒，邦人无路止前驺。却因遥祝南山寿，小作台城十日留。
共作槐忙五十春，交情非复白头新。却思此地初倾盖，旧事重论有几人。
珍重临分白玉卮，醉中那暇说相思。天寒道远酒醒处，始是忆君肠断时。
两宫眉寿古来稀，节物年年盛禁闱。桃印巧镌虫篆古，艾针斜映虎形威。
形若性，皆天与。常用汝，不为虎。非诗苦，瘦如许。以貌取，失子羽。
澄江如练正高秋，一笛吹秋上此楼。有客乘风来纵酒，长歌远送下滩舟。
晓漏催班拱至尊，千官绮胜簇金幡。紫皇恭俭忧民切，未祝椒盘祝兽樽。
千金孰与此身多，惭愧君王用已过。乞得头颅江海去，一生辛苦几渔蓑。
四十龙钟欠一年，不应鹤骨会乘轩。杖头无用燃藜烛，倚向荒畦印屐痕。
姑苏台畔千年土，斸作牛羊出没行。惟有江山怀故国，五湖犹绕越东城。
尽日凭栏客兴浓，山虽西绕水还东。便乘春暮家园去，犹及棠梨满径风。
白云随鹤乘将去，深碧桃花满故宫。三十六簧明月夜，不知何处吸春风。
云树岩泉景尽奇，登临深恨访寻迟。长楼未得于何记，犹有君能雅和诗。
始观丹诀信希夷，盖得阴阳造化机。子自母生能致主，精神合后更知微。
不入山中不识闲，不因月上不知还。老僧长揖归方丈，只有钟声送出山。
人间何物是穷通，终向烟波作钓翁。江不动，月横空，漫郎船过小回中。
双蛾颦翠恨天涯，睡起蜂黄沁脸霞。燕子日长深院静，东风无力到杨花。
团扇多情手尚携，金风庭砌拒霜开。断肠一夜西楼雁，不带书来带恨来。
忽然杨柳几丝风，零落桃花数片红。满面好春吟不得，一园蝴蝶过墙东。
一湖春绿染初成，柳色东风二月晴。燕子来时人却别，梨花虽好负清明。
一抹凉烟晓未收，露篱疏雨湿牵牛。不知天上秋多少，昨夜西风到小楼。
楼外垂杨啼晓鸦，楼中倦客醉思家。东风不管春将半，一夜清寒勒杏花。
一庵自隐古城边，不是山林不市廛。落月半窗霜满屋，卧听宰相去朝天。
定岩坐听松声好，德水行穿竹影斜。无限世间幽绝处，天工分付与僧家。
日高风软不生尘，十月湖山暖似春。绿绮抱来人不至，几时容我唤真真。
钩帘待燕春风里，把酒酬花夜月前。更启西窗纳清景，烟光如画拥斜川。
日照蟠桃万点丹，花前仙佩响珊珊。他年采实供金母，会见飞琼捧玉盘。
一气推迁星复回，人生常苦岁华催。冻云欲雪雁声过，腊酒正春梅信来。
空馀短笠与轻蓑，道著休时事早多。更向中间问消息，夜深无奈月明何。
无心买酒谒青春，对镜空嗟白发新。花下少年应笑我，垂垂羸马访高人。
指点神鸦送客樯，江山回首郁苍苍。吴朝千载兴亡地，极目长淮恨更长。
乐府仙韶奏九成，披香别殿瑞烟凝。紫云不待传新曲，春在瑶台第一层。
绣裳画衮地垂云，风动槐龙舞玉宸。铃索不摇钟漏永，骊珠满袖宠词臣。
一瓶一锡一团蒲，到得今年一物无。桑下勿兴三宿念，古人不食武昌鱼。
农家未补眼前疮，却种湖田作旱粮。别浦谁家夜鸣橹，践残一半不成秧。
满城罗绮照青春，湖上风光日日新。人在画船泥样醉，安知西北有兵尘。
闻说西湖可乐饥，十年劳我梦中思。湖边欲买三间屋，问遍人家不要诗。
西湖风景绝繁华，两岸荷香十万家。除却孤山林处士，后来谁肯种梅花。
两岸青帘箫鼓多，闲愁到此总消磨。湖光十里平如掌，稳泛轻舟击楫歌。
一别虞妃去未还，愁云空锁九疑山。世间多少相思泪，洒遍修篁染不斑。
不今不古不朝昏，只与南山伴白云。我既无声亦无臭，众生当以不闻闻。
山外如何便识山，白云出岫鸟知还。更看面目知端的，却在先生几格閒。
只隔中秋一夕间，蟾光应未少清寒。时人不会盈虚意，不到团圆不肯看。
昨日来时万里林，长江雪厚侵犹深。苍茫不见梅花意，重对晴天豁晚襟。
转缺霜轮出海边，故人千里共婵娟。山阴此夜明如练，月白风清人未眠。
今日溪云迷小槎，层层锦浪映晴霞。须臾直至前村去，遥望群峰真可誇。
碧云芳草两悠悠，望断天涯此倚楼。莫遣闲愁似江海，潮生潮落几时休。
薤歌才唱已堪嗟，莫道生平隔海涯。曾向网山图上见，蛇门东去是君家。
山中香火今谁在，那听残春薤曲新。第一伤心惟此老，父时诸客已无人。
典刑还似鲁人初，四海衣冠归坐隅。涕落寒芜嗟不见，月明蟹井白云孤。
谁唱双棺薤曲悲，前声未断后声随。人间父子情何限，可忍长箫逐个吹。
几回欲去醉花傍，此事如今转渺茫。不独哦诗吊金谷，更令掩袂忆刘郎。
落日平田何处村，竹墙缭绕是高门。莫言鸡黍未相识，一听悲歌自断魂。
三月馀干花草春，天遥莫问谪仙坟。长箫不要吹哀些，愁杀江东日暮云。
城山饮罢冷侵衣，湖上重来月满卮。未爱疏篱黄菊日，最怜秋水白云时。
泪眼才乾更哭君，残阳破寺起愁云。故人海上能多少，已见江南有两坟。
桐棺三寸更何疑，却取江枫短作碑。惟有一般蒿里曲，长箫欲断更教吹。
到处已无花可吹，东风犹自舞残枝。山僧只解关门睡，春去春来总不知。
方塘环植绿杨新，朱户重重欲闭春。若许茅茨傍清泚，敢教鹅鸭恼比邻。
万壑千岩簇马蹄，羞将尘鬓照清溪。晚云带雨东风急，无数飞花过竹西。
一枝炯炯照人寒，绝似溪桥立马看。祇恐春风解相怨，漏他消息入毫端。
尊酒相逢海一涯，娟娟妙月照人衣。重来时节君须记，流水桃花鱼正肥。
矮屋过如斗样宽，闭门浑不受春寒。海棠睡去梨花瘦，次第东风到牡丹。
世间准拟转成痴，静里高人一笑时。无米竟无二丁传，有花却有四娘诗。
烟生杨柳一痕月，雨弄荷花数点秋。此景此时摹不尽，画船归去有渔舟。
归舟夜泊西兴渡，坐看潮来又潮去。江草江花春复春，山青水绿原如故。
骚人新遗畔牢词，隐几微吟愧所知。几欲樽前论款密，可能林下访栖迟。
空阶重叠上垣衣，白昼初长社燕归。落尽海棠人卧病，东风时复动柴扉。
含机绿锦翻新叶，满匣青铜瑩古花。最爱晚来鸥与鹭，宿烟翘雨便为家。
庭柯雪压已如春，乘兴山阴亦少人。岑寂园庐何所对，酒中贤圣药君臣。
台后漫山十里梅，村南村北总诗材。荒寒莫恨无人领，会与奚奴杖屦来。
去岁重阳尚故乡，今朝官舍又重阳。人情不似黄花好，处处相逢一种香。
偶伴孤云宿岭东，四山欲雪地炉红。何人一纸防秋疏，却与山窗障北风。
一抔寂寞几秋风，云断洲空忆老龙。湖海刘郎诗骨冷，乾淳馀响寄孤松。
近交纸薄云翻手，旧梦冠空雪满颠。却忆画船曾听处，夕阳高柳断桥边。
溪冷浣花宗武哭，池荒梦草惠连愁。行人犹说春风夜，灯影书声共水楼。
一室元无斧凿痕，闲云四壁守孤猿。空山静阅古今过，不老乾坤是此门。
绿树交加山鸟啼，晴风荡漾落花飞。鸟歌花舞太守醉，明日酒醒春已归。
日长渐觉逍遥乐，何况终朝无事人。安得遂为无事者，人间万虑不关身。
菡萏香清画舸浮，使君宁复忆扬州。都将二十四桥月，换得西湖十顷秋。
宝奁香歇掩铅华，旧閤春归老监嗟。画栋重来当日燕，玉栏犹发去年花。
莺寒未报宫花发，风暖还催腊雪销。欲识春来自何处，先从天上斗回杓。
朝云蔼蔼弄春晖，万木欣欣暖尚微。造化未尝私一物，各随妍丑自芳菲。
留滞西山独可嗟，残春过尽始还家。落花纵有那堪醉，何况归时无落花。
别后山光寒更绿，秋深酒美色仍清。绕亭黄菊同君种，独对残芳醉不成。
空山雪消溪水涨，游客渡溪横古槎。不知溪源来远近，但见流出山中花。
双成午夜约飞琼，齐驾红鸾看月明。缥缈碧云归去晓，洞天霜冷玉箫清。
池上泠泠过雨声，绿荷风走万珠明。天公未欲从群望，作了晚凉俄便晴。
睡馀罗袖印眉山，行傍妆台理坠鬟。圣主忧勤排当少，犀椎鱼拨总成閒。
拆桐花上雨初乾，寒食游人尽出关。一片湖边春富贵，断桥船簇夕阳间。
船里歌声去复还，游人乐在酒杯间。争如策蹇长堤上，细看南山与北山。
月冷江空夜气浓，桂香飞下广庭风。不知何处神仙过，鹤唳数声烟霭中。
西风吹晓凤城开，桂子香中信马来。十载不行湖上路，知它添了几楼台。
一曲春风已擅场，浅颦低啭更传觞。令人忆杀香山老，旧日玲珑也姓商。
结客寻春过旧堤，雪香云冷锁双扉。隔墙应是梅花笑，敝却貂裘尚未归。
烟草凄迷露未晞，一筇伴我立晴晖。丹枫虽老犹多态，散作漫山野蝶飞。
竹叶垂黄雨露偏，羞缘买赋费金钱。有缘会有承恩日，莫遣蛾眉减去年。
人在幽窗柳在阑，楼头杜宇一声残。梦魂惊断梨花月，寂寞五更风雨寒。
白璧犹书唐岁月，都城更记旧朝廷。如何六代明天子，不及缁衣独有灵。
胜地分明可赏心，江山满目饱登临。洛阳黯淡烟云远，多少英雄泪染襟。
好读床头易一编，盈虚消息总天然。峥嵘齿颊皆冰雪，肯怕炎方有瘴烟。
江云粘水湿西风，冷落汀洲起夜鸿。甚欲吟秋少才思，不如岸北岸南枫。
楚山叶脱洞庭波，纫落毛兮制薜萝。欲识千秋万古意，前人此句后人哦。
当垆一曲竹枝歌，肠断江南奈尔何。游子未归春又老，夜来风雨落花多。
百花争早孰过梅，天与芳时岂待催。莫惜黄金置清赏，隔年春色为君开。
旌旗如火浪如鸥，一路春城次第游。江上高楼欲千尺，便从今日望归舟。
林下提壶招客醉，溪边杜宇劝人归。可怜白酒青山在，不醉不归多少非。
一带林峦秀复奇，每来凭槛即开眉。好山深会诗人意，留得夕阳无限时。
一棺何用冢如林，谁复如公负此心。闻说群胡为封土，世间随事有知音。
五斗留连首屡回，来寻南涧濯尘埃。春风直恐渊明去，借与横斜对菊开。
海气烘晴入断霞，半空云影界山斜。轻罗小扇游蜂畔，只比东风有菊花。
白雾漫空白浪深，舟如竹叶信浮沉。科头晏起吾何敢，自有山川印此心。
水边犬吠隔疏林，篱落萧森日半阴。繁杏锁红春意浅，晚梅飘粉暮寒深。
跨马凌空亦快哉，龙腰鹤背谩徘徊。游人欲识仙踪处，但觅苍崖白塔来。
仙山草木锁卿云，不到花平不离尘。十丈牡丹如锦盖，人间姚魏却争春。
山灵设险合峥嵘，行客何须向此行。羸马不前人雨汗，此身安得讳劳生。
转午闻鸡日正长，小亭方丈纳空光。绿阴一雨浓如黛，何处风来百种香。
梳行讹杂马行残，药市萧骚土市寒。惆怅软红佳丽地，黄沙如雨扑征鞍。
东风微峭护馀春，红紫香中酒自温。不用忙催银烛上，酴醾如雪照黄昏。
莫向花前惜酒杯，一年一度有花开。浮生满百今强半，岁岁看花得几回。
池光阑槛倚斜晖，把酒看花醉不归。但许鸳鸯相对浴，休惊翡翠一双飞。
日满东窗照被堆，宿汤犹自暖如煨。尺三汗脚君休笑，曾踏靴霜待漏来。
得得来题小隐诗，拂香萦柳画船移。湖边好景春犹未，须到秋清月满时。
懒不看书似姓边，梦魂飞绕白鸥前。须知席帽冲尘出，不似篷窗听雨眠。
暮林栖鸟各深枝，燕子知巢触幔飞。倘有三椽今已去，不关五斗解忘归。
三径荒芜岫幌开，锦车何事肯徘徊。春风想为高人住，落絮残花好在哉。
色界香尘付八还，正观不起况邪观。花前犹有诗情在，还作凌波步月看。
禅床初著小山屏，夜久秋凉枕席清。绕鬓飞蚊妨好梦，卧听檐雨入池声。
黄尘车马梦初阑，杳杳骑驴紫翠间。饱识千峰真面目，当年拄笏漫看山。
船头月午坐忘归，不管风鬟露满衣。横玉三声湖起浪，前山应有鹊惊飞。
海棠雨后沁胭脂，杨柳风前撚绿丝。香篆结云深院静，去年今日燕来时。
雨洗新秋夜气清，悴肌无汗葛衣轻。画檐分月下西壁，络纬飞来庭树鸣。
长安大道走邯郸，倚瑟佳人怅望间。若见膻腥似今日，汉宫何用忆关山。
翳华销尽八窗明，雨竹风泉演妙声。身世只今高几许，北峰浑共倚阑平。
翠染南山拥县门，一洲横截两溪分。长官日永无公事，卧听滩声看白云。
溅瓦排檐散万丝，颠狂风筱要扶持。恩深到骨吾能报，急赋新凉第一诗。
客里仍哦对雨吟，夜来星月晓还阴。空江十日无春事，船到衡阳柳色深。
碧嶂横陈似断鳌，画阑相对两雄豪。东轩只有云千顷，不似西山爽气高。
传闻公作新亭好，先报侬家拄杖知。便拟挈瓶来煮茗，绕阑干角遍寻诗。
水本无心作浪波，经行偶与石相磨。不须更问桥安否，唤取于菟载我过。
谁扶病客起龙钟，恩在盆倾一雨中。问讯九关何路到，拟笺欢喜谢天公。
牒诉缤纷塞瓮天，经年痴坐两三椽。出门纳纳乾坤大，依旧青山绕画船。
柳颦梅笑各相恼，诗债棋雠俱见寻。莫道幽居无一事，春来风物总关心。
碧芦青柳不宜霜，染作沧洲一带黄。莫把江山誇北客，冷云寒水更荒凉。
扁舟拍浪信西东，何处孤帆万里风。一雨快晴云放树，两山中断水粘空。
莫嫌络纬股鸣悲，解向寒窗促晓机。海眼多花无藉在，颠狂只待学于飞。
四海西州旧故多，烦君问讯各如何。心期本自无南北，万里天波一月波。
下峡东归十五年，因君话旧意茫然。烦将远道悠悠梦，直到天西暑雪边。
东风花信十分开，细意留连待我来。开过十分风不动，更无一片点苍苔。
湿云垂野淡疏林，十日山行九日阴。梅子弄黄应要雨，不知客路已泥深。
二十年前鬓未斑，下滩归路落潮乾。如今衰雪三千丈，却趁潮平再上滩。
空里情知不著花，逢场将病当生涯。蒲团软暖无时节，夜听蚊雷晓听鸦。
伊轧篮舆草露间，夜凉月暗走孱颜。忽逢陂水明如镜，照见沉沉倒景山。
手开芳径越城头，红锦屠苏结绮楼。不把万枝银烛照，淡云微月替人愁。
南北高峰旧往还，芒鞋踏遍两山间。近来却被官身累，三过西湖不见山。
湖莲旧荡藕新翻，小小荷钱没涨痕。斟酌梅天风浪紧，更从外水种芦根。
东风吹雨晚潮生，叠鼓催船镜里行。底事今年春涨小，去年曾与画桥平。
祗有南风捲路尘，断无南客送车轮。故人合在潇湘见，却向潇湘别故人。
南归北去路茫茫，不是行人也断肠。可惜湘江春夜月，落花时节照离觞。
旋融檐滴冻琅玕，风力如刀刮面寒。雪阵搅空风却软，天公知我倚阑干。
残山剩水带离亭，送客烦君远作程。直欲明年击吴榜，白沙翠竹是柴荆。
春阴十日溪头暗，夜半西风雨脚收。但觉奔霆吼空谷，遥知万壑正争流。
凿落秋江水石明，高枫老柳两滩横。君看叠巘云容变，又有中宵雨意生。
卷中图画袖中珍，上有三阶五朵云。白日青天光范路，未饶蟾窟梦纷纭。
四股涧松雷斧碎，十围岩桂烧痕枯。不知阶下跳珠处，旧竹春来有笋无。
三登三降冈始断，一步一休日欲斜。浊酒半瓶不得煖，覆盆有铺无浆家。
送客多情难语离，仆夫无情车载脂。平生飘泊知何限，少似新津风雨时。
日影穿云亦未浓，夜来疏雨洗清空。村前村后东风满，略数桃花一万重。
轻烟小雨酿芳春，草色连天绿似裙。斜日满楼人独望，断鸿飞入万重云。
君家潇洒住园林，更入青山径路深。唯有白云为得侣，祗应流水是知音。
两川相望各繁华，二牧蕃宣出一家。衣绣聊为乡社宠，行看召节向天涯。
风定江澄境象閒，水清波影倒云山。渔舟荡漾清光里，白鹭惊飞杳霭间。
江上清香隔水闻，林间不见雪纷纷。春寒忽忆登山屐，归梦犹寻谷口云。
青青覆雉麦畦肥，柳线轻黄拂面垂。拟赠物华无丽句，徒惭口业未抛诗。
纷纷红雨入苍苔，密荫新成莺友来。拟逐幽人梦蓬岛，一声裂竹故惊回。
与春相识亦多年，今岁春胡不到园。一任阶前无芍药，免教蜂蝶两争喧。
吟绕虚廊更向阑，绣窗灯影背栏干。燕栖莺宿无人语，一夜萧萧细雨寒。
百花深处小危楼，千步苍苔到叶舟。一夜楚江寒食雨，离人白尽未归头。
嫩寒猎猎酒旗斜，古路西风欲暮鸦。何处飞来双蛱蝶，也知篱落有黄花。
斫藕敲瓜酒面凉，片云如墨不成章。东风忽遣雨西去，相对两乌行夕阳。
山含落日暮光紫，雁带冰雪归影单。柳岸一舟人不渡，芦花风战晚来寒。
秋阳未作结霜风，沙细堤平落日红。客子何须念行役，马蹄多在柳阴中。
微雨过云春半湿，晓风留雪柳偏寒。一身扶病方为客，马上哦诗强自宽。
谁镌紫石仅如斗，我贮清泉将作池。养得小鱼终日看，老翁真个似童儿。
就荒松菊莫相嗔，未肯微官缚此身。若有督邮须束带，定将秫米付他人。
娟娟好是帘前竹，净绿相依乍晓时。万叶忽惊风不定，都翻宿雨下清池。
抚字心劳清愈甚，洁廉官小俸无多。知公但欲邦人乐，虽瘦虽贫不奈何。
两行古木影交加，山欲侵云水见沙。最好岭前鸥鹭起，竹林深处两三家。
酴醾试玉在新条，风肃朝阳宿雾消。侵晓不知花有露，清寒惟觉梦无聊。
行人未到雨潇潇，最苦酴醾叶尽飘。风雨不遮春去路，障泥空滞马蹄骄。
明光览赋为终篇，政恐前身是汉贤。何似高门挂弧矢，汉家此日恰新年。
默坐观书久不言，为梅驱我到诗边。月明孤影瘦如画，晓起数枝清欲仙。
雪积云腾昼杳冥，万山玉立不胜清。举头祗恐是尺五，松柏已为环佩声。
五马萧萧不醉归，祗从阡陌捲旌旗。今朝故为劝农出，未与诸君泛酒池。
水渌沙明不见泥，寒烟漠漠树垂垂。渔人不识闲中趣，辍网咨嗟望使旗。
败箧冲霜思往岁，旧游如梦慨平生。鬓华已逐心事老，溪水祗如前日清。
过雨山间云出没，夕阳天际鸟浮沈。男儿马上志四海，不是寻常客子心。
雨过云深竹屋低，老人睡起亦多时。风飘嫩竹侵檐入，手挽竹梢题小诗。
窗外小山重叠好，阴阴松竹翠排檐。老人嘉我幽寻意，深炷炉香为捲帘。
腊祭精严古院幽，邻房不敢对茶瓯。何时芒履扶筇竹，度岭相寻溪岸头。
去年寥落征鞍急，矍铄殊非马伏波。今此有缘希陆羽，暮途求佛又如何。
昨夜花间成酩酊，今日天风吹始醒。炉香深炷坐中庭，独看竹梢移午影。
断桥斜路水声平，茅舍疏篱月色新。千里故人如念我，不妨早寄一枝春。
千山似笋怜渠瘦，一水如蓝对我寒。今日看来心未静，画将归去静时看。
天边毫末见千峰，景物都穷见不穷。因念当时小天下，亦如亭上老仙翁。
似此平生只藉天，还如过鸟在云边。如今身畔浑无物，赢得虚堂一枕眠。
一带波光绕翠屏，森森万木拥幽清。小臣已作□□想，愿赋中兴颂圣明。
涌金门外尽菰蒲，四月行人客上都。六月国清塘上望，依稀身更在西湖。
桥石天台水谷帘，峰回秀拥更深严。我来便欲兼忘世，少立清风为拂髯。
金鳞玉翅舞涟漪，雷雨休言变化迟。尺水能开千里润，看来端的是龙儿。
酒徒不复少年时，白发狂歌亦未衰。更与春风酬一醉，好花犹有两三枝。
数亩低田流水浑，一树高花明远村。云阴拂暑风光好，却将微雨送黄昏。
欲炼此心成古镜，清光直透太虚明。朝来一洒故人泪，依旧尘埃满匣生。
三日禁船官不容，波如连屋万千重。莫向长江争道路，如今风雨属蛟龙。
白浪浮江打白沙，江头绿竹对僧家。春风也似玉京好，一树残红山杏花。
座中豪客洛阳才，醉舞春风拂袖来。明日却寻歌管地，中庭空有折残梅。
江南江北谪仙才，为爱湖山特地来。愿得春寒过三月，樽前留得腊前梅。
阑干徙倚未能眠，云破初开碧玉天。满地雪花寒不扫，恨无明月对婵娟。
年年时节菊初开，满插花枝倒酒杯。今日秋风欺病客，惟将白发上头来。
病来翻喜此身閒，心在浮云去住间。休问游人春早晚，花开花落不相关。
风吹醉面出南州，两行红裙立马头。已过落花时节晚，不须再拜苦相留。
寸心不著一尘飞，坐见孤云冉冉归。万境去来无不可，白鸥争得见忘机。
洞元道士酒中仙，散发人间五十年。醉后不知山月上，竹间横枕一琴眠。
花开花落何须问，劝尔东风酒一杯。世事正如沧海水，早潮才去晚潮来。
江梅向腊雪初飞，莫向花前酒数稀。为报玉堂批诏客，夜来乘月北山归。
走越游梁万里回，却临江渡已残梅。归帆未落青溪尾，云压寒风水面来。
蹑屐山行日看花，春前桃李属谁家。千红万紫争妍媚，不似青松耐岁华。
佳人早幸已从良，好治丝麻理素妆。休向人前售歌舞，春风宁得几时香。
一榻萧然竹与兰，拥衾话别转留难。明朝又渡湘江去，细雨斜风分外寒。
多士趋京我亦东，不排阊阖不南宫。此行识得天台彦，谁道归舟载月空。
落落功名鬓早斑，蹉跎心事十年间。看来只合归湖上，渔钓丛中尽日闲。
芦花荷叶晚秋天，雁影横斜远水连。频唤买鱼人不应，偷忙撑入怕官船。
客里匆匆二月春，梅花开后柳争新。西湖不待清明到，早有寻芳拾翠人。
不爱三公汉禄荣，一丝风月许多清。只将节义高千古，岂钓人间利共名。
春光满目是吴头，水碧琉璃拍岸流。忆著去年桃叶渡，相思无限使人愁。
晴天气淑浓如酒，引得狂蜂路亦迷。独立栏干凝望处，卖花人在画桥西。
唤醒归舟是早秋，水光云影两悠悠。西风不管梧桐怨，一叶吹来一叶愁。
海棠袅袅弄胭脂，雨入枝头睡正宜。最是高人有遗恨，杜陵因甚却无诗。
一番旧事总成空，莫使相思梦里逢。惆怅阳台云共雨，阳台今隔几千重。
买得山房数册诗，倚篷细读已移时。只贪眼底看冰玉，月上荷花更不知。
春事三分过二分，桃花水上觅红云。游人浪说春归去，柳外黄鹂尚自吟。
雨霁风和不动尘，柳边携酒赏晴春。频来溪鸟浑相识，度水穿花不避人。
闭门十日厌尘埃，才见湖光眼便开。最爱平堤杨柳外，几舟撑去几撑来。
檐雨窗风隔夜秋，晓看天宇忽云收。菊花尚在仍佳节，未必今朝蝶已愁。
俯掬清泉漱齿牙，仰看白日照山花。山中閒趣谁能会，更过僧房话午茶。
山行颇觉兴悠哉，到此何妨饮一杯。烂醉不须愁世事，明朝醉醒又愁来。
鱼器如何尽拥虚，未应寒鬣总依蒲。终朝竟夕浑无得，莫是君钩太直无。
兹行已误出山来，得就莼鲈亦快哉。造物莫嫌归未是，故教风力倒吹回。
琼瑶为室玉为台，隔岸群花照水开。莫道此楼容易上，天香曾到此中来。
近水新栽一巷梅，而今雪里想齐开。只愁夜后花幽独，谁与携筇踏月来。
欲折梅花寄故人，驿无来使草成茵。轻风细雨分寒暖，已是江南数日春。
对床风雨饱曾听，听雪敲窗更自清。旧日拥炉联句乐，而今攲枕打篷声。
梅似臞仙瘦为诗，清寒直欲不胜衣。吟成雪里调羹句，此句却令天下肥。
不与春风落世间，万山明月雪漫漫。谷中更有人如玉，招隐不来清梦寒。
龙榜凤池俱细事，十年身到待何如。问天乞取百年活，图得山中饱读书。
路盘山行崖插天，侬行山头下有船。逆船上迟步行速，舟人指侬誇为仙。
霜融雾消又作晴，四山日气烘春明。黄叶如金红如锦，枯梢无叶更觉清。
天晴日短亦觉长，客行一日两舍强。道傍萧萧木叶下，天风又办明朝霜。
来此琅玕影里吟，更于何处觅山林。千年清事无人管，独有香山领此心。
七月浊暑气氤氲，天香忽堕明月轮。一枝先入西风手，洗我三伏胸中尘。
山行十日到吾家，腊尽归人惜岁华。斗酒只鸡谁劳我，更须踏雪看梅花。
千层山色参空碧，十里波光照眼寒。六月火云横障日，好来此处凭栏干。
向来叨趁内朝班，宫漏鸡声晓梦间。今日身閒无一事，五年睡债一时还。
检校精神日向衰，羲和促辔过如飞。白髭可是长无赖，换我红颜不放归。
作诗觅酒真豪士，况是今年富酒材。岂有豪诗不豪酒，请君须饮及时杯。
六年归老掩柴扉，今日天涯有所思。山阻雪深无去路，凄凉只咏四愁诗。
满城车马隘如云，百万人家暗市尘。忽到南湖湖上看，始知物外有高人。
催成新夏荷浮翠，送尽馀春柳褪绵。正是清和好时节，嫩柯娇叶媚晴天。
数点青峰照夕晖，一湾寒碧带疏篱。兴来倚杖閒临眺，巾影攲风似阿谁。
老去无心思世事，静中有业爱閒吟。有时看水看山处，举世何人会此心。
黄金不惜买蛾眉，拣得如花四五枝。遇有酒时须饮酒，得吟诗处且吟诗。
我来久矣了穷通，出处谁能与众同。此去便须专一壑，人生何必作三公。
平湖潋滟带垂杨，绿暗长堤五月凉。綵女移舟莲浦去，棹歌声里水风香。
管弦韵胜堪娱客，山水音清好赋诗。底事翩然欲归去，尊前风月又相思。
问讯故园今若何，不堪归计尚蹉跎。祇应庭下千丛菊，今岁雨匀花更多。
仙山千叠拥云屏，行到桃源境更清。坐久令人思谢傅，欠渠低唱两三声。
老来事业无多子，收拾新诗又满编。金玉那能润身后，等閒犹作百年传。
富贵来时人已老，光阴去后事如何。有时无事閒思省，我独人间岁月多。
万里晴沙夕照西，此心唯有断云知。年年数尽秋风字，想见江南摇落时。
细草穿沙雪半销，吴宫烟冷水迢迢。梅花竹里无人见，一夜吹香过石桥。
与师同月不同年，归墨归儒各自缘。想得山中无寿酒，但携茶到菊花前。
处处虚堂望眼宽，荷花荷叶过阑干。游人去后无歌鼓，白水青山生晚寒。
老去无心听管弦，病来杯酒不相便。人生难得秋前雨，乞我虚堂自在眠。
不见青青绕竹生，西风篱落抱枯藤。道人一任空花过，愁杀山阴觅句僧。
木末谁家缥缈亭，画堂临水更虚明。经过此处无相识，塔下秋云为我生。
溪上佳人看客舟，舟中行客思悠悠。烟波渐远桥东去，犹见阑干一点愁。
塞草汀云护玉鞍，连天花落路漫漫。如今却忆当时健，下马题诗不怕寒。
归心已逐晚云轻，又见越中长短亭。十里水边山下路，桃花无数麦青青。
珍重知音审五声，也从纸上得张程。设科久矣何曾见，想像双瞳万古惊。
欲荒三径负归期，魂梦何曾到短篱。九辩不歌陶令老，清香还许入谁诗。
芳意深深掩绿苔，粉团香翅自裴回。多应又怨春归早，化作飞花满树开。
檐前鸣玉响丁东，清梦初回鹤帐中。早起井梧飘一叶，方知昨夜是秋风。
细雨粘云结晚愁，黄金垂地菊钱流。风来不觉窗声战，分却羁怀一半秋。
兀兀蒲团万虑除，定回寒月满康庐。幽香自有禅心会，春不相知亦任渠。
楼台万叠照斜晖，红褪园林绿渐肥。艳是杏桃开过了，春风吹到野蔷薇。
花里蝶，花里休。蓼中虫，蓼中死。人生甜苦皆是缘，法只可随顺应之。
楼头禁鼓试初挝，催草江淮督使麻。落纸一帘风雨疾，不知斜墨阵翻鸦。
过雁声中岁月侵，东流江水识归心。峨眉天目高相似，多买青山尚及今。
云山幸不求吾是，鱼鸟依然笑我顽。自欲入城持钵去，扣门可煞老僧闲。
拓罢淮南金戟牙，时平来坐野僧家。枪旗谩摘社前雨，旌节旋移春后花。
满天返照醉红殷，未到生明月已弯。好是蛾眉无点恨，盈盈淡扫有无间。
去年灶妇饱而腴，今岁啼饥眼欲枯。麦饭熟时犹远在，不多元气急须扶。
露下三更月满林，鹤眠未警独长吟。芭蕉身世都来几，天地中间要立心。
顽民迁洛风随改，佞士归唐操立更。勿怪训狐知气转，铜丸落落便春声。
金粟安排雨后黄，定知花亦爱新凉。夜深月透玲珑影，花自光明月自香。
幕下精神清似水，门前责望重于山。君家文伟规摹在，事业全归静定间。
十相端严具足身，一团杨柳净瓶春。石城莫与蛾眉看，羞不如人却妒人。
从来此腹负将军，淡饭投齑现报身。三月不曾知笋蕨，梦魂敢到水晶鳞。
老火欺人客路长，舣舟取次浴温汤。犬鸣三峡夜逾静，月上四更天始凉。
一段清冰浸月华，短篱疏竹是谁家。春光元不分吴蜀，惊见江南半树花。
今来古往江山老，地尽天穷草木愁。为问大夫能饮否，芙蓉落尽菊花秋。
辟秦人去几千年，介石于今尚块然。指□载鱼行播□，争如流水亦称贤。
远访夭桃映面红，俯临寒食困和风。幽燕在昔多佳丽，应有留题外户中。
日长岑寂度如年，然诺胡为我辈骞。渐入清和宜枉驾，坐邀勿讶亟挥鞭。
长年三老漫良图，何用西风十幅蒲。四壁烟光长在眼，公知杖屦有江湖。
数尺游丝拂面来，数枝红杏向人开。眼前信美非吾土，且劝春风酒一杯。
方池如鉴碧溶溶，锦鲤游扬逐浪中。伫看三春烟水暖，好观一跃化神龙。
小院春寒闭寂寥，杏花枝上雨潇潇。午窗归梦无人唤，银叶龙涎香渐销。
梦里不知身是客，却疑身是老坡仙。羽衣道士飞将去，月在波心人在船。
出岫无心直等闲，却于天运颇相关。五云飞绕黄金阙，留得云根在越山。
流水滔滔去不回，好花能得几时开。丁宁莫剪门前竹，留两三竿待凤来。
一别家山不计程，断人肠处若为情。客床欲结鸳鸯梦，夜夜相思睡不成。
身似浮云不定栖，倚栏觅句听鸦啼。洛阳纸价新来贵，吟得诗成就壁题。
风急梅花片片飞，游人星散市声稀。翻思往日西楼约，不至天明不肯归。
巫山有石称神女，何事江山亦号郎。岂是世情强分别，从来造化有阴阳。
观尽千山与万山，几曾得似此峰峦。谁能移向西湖上，并与西湖一样看。
村在山边云半遮，怀人咫尺是天涯。眼前不见玄都观，空负碧桃千树花。
倚著栏干句便豪，我来登览奈愁何。山河一半无收拾，却道东南景最多。
梅花寂寂几黄昏，见说青毡属耳孙。欲访咸平旧香影，无僮无鹤暗销魂。
绿蜡一株才吐焰，红绡半卷渐抽花。窗前映月人无寐，疑是银灯透碧纱。
鹤不归来华表閒，辉金耀碧满湖间。后来若有林和靖，定不吟梅向此山。
湖海归来世念轻，短篷终日载吟声。天风约住云来往，万里长空一雁横。
星星吟鬓已成翁，万斛尘埃一笑空。自是黄花留晚节，肯将憔悴怨西风。
君居楚尾妾吴头，咫尺天涯作许愁。多谢有情江上月，夜深分照两家楼。
写出此君真面目，笔端造化少人知。我疑与可今犹在，安得东坡共赋诗。
偶向津头买钓蓑，怀人只隔一烟波。扁舟欲渡长江去，奈此西湖明月何。
准拟和羹滋味成，如何尚带隔年英。春风可是无分别，遣放夭桃相并生。
此是游山第二回，天风吹断洞云开。人生到处须行乐，不为寻梅亦自来。
羡师尽得山林趣，顾我初无朝市心。欲把山林换朝市，市朝未必似山林。
流水无情去不还，白杨青草满前山。古今多少兴亡事，人自劳劳亭自閒。
才见梅花喜溢眉，无声诗索有声诗。自从即墨移来种，莫辨南枝与北枝。
今昨孤山迥不同，逋仙谁与管春风。暗香疏影无寻处，元在泠泠一涧中。
花本无情却有情，谁将开落拟浮生。盈虚自是天机事，错认楼前羌笛声。
两堤杨柳拂新亭，怪底游人懒踏青。手撚梨花成小立，半窗湖水雨冥冥。
无奈篷窗雪打声，梦魂才稳又还惊。枕衾如许犹嫌冷，多少阎闾睡不成。
楼前春水碧弯环，柳外愁心千叠山。立尽残阳人不见，东风无赖莫凭阑。
西风吹我对秋光，要挽银河万里长。洗尽世人烦恼障，大家无事得清凉。
谁穿石窦彻瑶空，绝胜吾儒一亩宫。纵使风云来蔽塞，此心原自与天通。
雨细云轻隐隐雷，东君行乐正徘徊。欲教游客留连醉，须放名花次第开。
年年绿水送残红，不怨东君只怨风。芳草连云愁更远，劝君当醉万花中。
行春对酒满壶频，乐此春风自在身。须信壶中春不老，何人作计强留春。
雪后云收万里天，春从何处著山川。红边绿外无穷思，莫道今年似去年。
洛阳风俗事栽花，流水园林眇一涯。移得旧根春不老，错疑蜂蝶过邻家。
燕舞方酣莺又啼，草堂春睡日平西。枝头有酒寻花去，小雨冥冥渐作泥。
蓬门相直是南山，傍著丹梯尚可攀。野兴旧同流水远，道心今共白云閒。
素不能诗复戒吟，辱君笙鹤堕清音。何须风月三千首，已洗尘埃一寸心。
日日东园探早梅，那知一夕万林开。君诗还似扬州句，扫尽因风柳絮才。
梅花如梦李成尘，却伴酴醾过晚春。未要烘晴千树白，且看带雨一枝新。
离离疏蕊抱寒条，开晚浑疑雪未消。风雨助君悭且涩，吹将诗句淡相撩。
昨日春风花满山，回头秋叶锦斑斑。终年窃禄惭忧寄，何事迟留久未还。
画角声中欸乃歌，野人应未许云和。扣船我欲赓馀唱，更沐西风雨一蓑。
偶向红尘得此生，岁寒松竹尚多情。道人亦有生前契，幽处开轩巧见迎。
夫君自是雪霜姿，落笔风生更不疑。留向岩前弄明月，桂枝相伴影参差。
昔人曾此月明中，扫石焚香礼碧空。千载台空人不见，野花啼鸟自春风。
南山旧说王隐者，北斗今看韩退之。不须觅句花照眼，行见调羹酸著枝。
竹径萧疏杖履经，偕临流水诵黄庭。秋风忽作世情冷，山色似惭君眼青。
连云宿麦团碧浪，缀草落花成锦窠。我来欲觅种桃者，猎猎空存庭下莎。
痛饮从来别有肠，酒酣落笔扫沧浪。如今却怕风波恶，莫画清江画醉乡。
杨柳汀洲绿四围，沙中禽鸟杂相依。烟留群鹭和鸥卧，霞带孤鸿与鹜飞。
东风南浦雨潇潇，欲去行人不自聊。谁道垂杨攀折苦，过春犹有最长条。
柳条破眼已堪攀，鹭下城隅水一湾。后日重来寒食近，杏花林外见青山。
苍面黄须过壮时，欲投闲去两难期。人生自是无根物，南北东西任所之。
银钩入木掩钟王，拂眼清风识楚狂。淮海京尘两流落，与君大是觉身妨。
入帘轻絮故依人，梦后题诗欲判春。纵使相思解销骨，此情终未作黄尘。
浮生欲寄酒杯间，马上谁容一日闲。不是登高粗能赋，老夫真负尔江山。
萧萧黄叶下清沟，白鸟飞来故少留。今夜行人短亭宿，小窗风雨梦渔舟。
古寺相留跨两年，穷通出处固天然。短檠灯火掩书卷，屡听芭蕉夜雨眠。
岁计江边二顷田，不能多应世间缘。闭门密竹荒松里，杯粥炉香六十年。
收锦字，下鸳机。净拂床砧夜捣衣。马上少年今健否，过瓜时见雁南归。
一心忧国不忧家，掠面黄尘带晚沙。邮传不通音问隔，家人夜夜卜灯花。
夕阳低尽已西红，百尺楼高万里风。白发年年何处得，只应多在倚栏中。
新梦断，久立暗伤春。柳下月如花下月，今年人忆去年人。往事梦中身。
绝巘淩风驾白云，登临兴后鼓南薰。朱弦一到无心处，自觉人间无可闻。
千里论交情累累，尊酒话别临溪水。江南为有一枝春，愿寄故人好相慰。
溪流渺渺净涟漪，鱼跃鱼潜乐自知。若逐桃花浪里去，风雷相送入天池。
清溪狭径小桥东，风入桃花处处同。我为日长无一事，偶然来此听松风。
帘捲薰风透骨香，月移花影上回廊。客游不作安居计，漫借高斋一榻凉。
雨晴山色静堆蓝，桥外人家分两三。缘岸北，远溪南，片片闲云趁落帆。
几度停杯发浩歌，月华偏照别离多。床头剩有樽酒绿，醉饮鲸飞沧海波。
我思君处君思我，一掬归心未到家。相见或因中夜梦，孤灯何事独成花。
人生南北浮萍耳，四海九州都是家。毕竟男儿心似铁，莫将愁泪涴梅花。
一坞白云茅数间，归与钓水采于山。寄声灵彻休相笑，未必僧閒似我閒。
千里万里西复东，山川长在泪痕中。何当共剪西窗烛，一曲琵琶酒一钟。
君行千里无几微，六见月挂珊瑚枝。山猿野鹤俱无恙，独有梅花欠数诗。
点绿妆红千万般，薰桃染柳更蒸兰。梨花也费东风力，九十日春无点閒。
十载仙家采药心，春风过了得幽寻。如今纵有相逢处，不是桃花是绿阴。
一观桃花红似锦，两堤杨柳绿于云。游人只是游晴昼，烟雨朝昏尽属君。
午困因书又见寻，自添茶鼎候微吟。病身未觉春风暖，柳色无端日日深。
杨柳风吹神雨晴，樱桃花发野塘春。归来依旧青山好，白发看山有几人。
多病思君秋水深，好风忽送雁来音。相逢四句山中偈，说尽君心见我心。
秋水为神玉为骨，片云出洞游虚碧。伫看他年鹤驾归，显彼青天与白日。
似闻久客沧洲馆，曷不相从早数年。老我一丘事耕钓，劳君千里度山川。
且看青山覆白云，悠悠世事谩知闻。扁舟却绝长江去，回首红尘路欲分。
一线飞泉绕碧萝，白云来往暗山阿。雨中贪共樵人语，行过庵前路忽多。
披云佳处对青山，何必登高纵远观。岩谷幽深无限景，可怜多是等闲看。
半枕小窗幽梦蝶，数声何处寄书鸿。关山千里人归晚，肠断烟林一笛风。
莺声日沸笙歌奏，富贵春光别一家。惟有不如归去好，夜深和月在梨花。
枉将荆棘满园栽，不放阳和一点回。何事成阴种桃李，相逢一笑看春来。
格是而今老有馀，行行真欠瘦筇扶。不将心絮随风起，一恁闲花有似无。
受风蓬鬓三千丈，何日金钗十二行。逆旅相逢成白眼，可怜空学捧心妆。
帘捲黄昏月似眉，瘦梅淡月两相宜。樽前况有人如玉，鬓畔疑横竹外枝。
帝业未成三尺剑，老人先授一编书。遭时若与留侯异，蓑笠江湖亦可渔。
杯行火急正相催，一醉难酬一笑开。夜静酒阑清不奈，好风吹月入樽来。
离愁别恨满沧洲，匹马匆匆去莫留。山尽回头人不见，齐云何日贮高楼。
乱云翠拥千层盖，拳落时听雨打声。长笛隔江吹晚霁，水光月色两分明。
风梧声里万家秋，一片吟心不著愁。夜半酒醒银烛冷，月移凉梦过西楼。
骑牛无笠又无蓑，断陇横冈到处过。暖日暄风不常有，前村雨暗却如何。
楼台两岸枕长流，落日行人竞舣舟。清夜湖光平似镜，冰轮冷浸玉壶秋。
小桥飘泊淡生涯，曾送清香入酒杯。疏影不随流水去，夜深和月过溪来。
风雨潇潇日又曛，因香认得半溪云。平生不作朦胧事，立待明时折赠君。
安得梅开向四时，骚人日日可吟诗。年来万事心都懒，只有吟梅兴未衰。
精神淡伫霜犹薄，肤貌参差雪未温。试向南枝看春色，夜来才着两三分。
蘸蜡封枝剪处新，开奁带露尚精神。洛阳路远风尘暗，肠断应无做谱人。
月底江山如昼好，楼中几席与秋清。剡藤不到高人手，一段风流可得成。
骇浪吞舟脱巨鳞，结绳为网也难任。纶乍放，饵初沉，浅钓纤鳞味更深。
远水无涯山有邻，相看岁晚更情亲。笛里月，酒中身，举头无我一般人。
青草开时已过船，锦鳞跃处浪痕圆。竹叶酒，柳花毡，有意沙鸥伴我眠。
一湖春水夜来生，几叠春山远更横。烟艇小，钓丝轻，赢得闲中万古名。
玉钗香梦水东流，帘怯春寒寄暮钩。燕子不来花满地，一痕新月又西楼。
地有千岩与万津，霸图无计老青春。抱冰漫刷栖山耻，争奈倾吴是归人。
自炷芳萧读道书，玄文豁落走龙鱼。松梢露色挂北斗，一夜风前学步虚。
山明松雪水明沙，一曲清溪著钓槎。我已浮湛君漫浪，谩煎我水试君茶。
海棠开尽故清寒，漠漠梨花暮色闲。酒满绿樽愁满酒，醉凭枕障认巫山。
小窗风定曲肱眠，骨冷魂清梦易圆。蝴蝶不飞花自落，海棠枝下月娟娟。
洞府烟霞锦绣丛，车如流水马如龙。东风烂熳花时节，也有人行九里松。
甲帐初停燕子飞，小雏相趁共差池。春风吹水粼粼长，又有披香博士知。
残冰未放沟声滑，小雨频催柳色新。昼漏渐长无一事，坐披黄老味天真。
镂成宝字题宫户，剪出名花趁御筵。人世不知春色早，忽惊歌吹下中天。
人生南北与东西，几度云山几度溪。我亦欲归归未得，子规从此不须啼。
三月名园草色青，梦回犹听卖花声。春光不管人憔悴，飞絮纷纷弄晚晴。
夜深梅印横窗月，纸帐魂清梦亦香。莫谓道人无一事，也随疏影伴寒光。
谁云死别已吞声，此恨何年得遽平。林响风声雨萧瑟，败人残梦欲残更。
有山如此可忘看，政恐轻舟下急滩。卯酒一杯扶病起，秋风千里怯衣单。
露冷初疑是晓霜，风高已觉爱朝阳。莫云节变能如此，直念吾衰不复强。
仰山山峙季溪流，知我东归俾暂留。尽日如推复如荡，为之成喜不成忧。
南风纵急但温其，小雨虽微却透肌。永日蓬窗难坐卧，祇随舷侧就阴移。
刻木如瓶粉渍之，挂林聊当酒家旗。我当物色登临处，亦复因之为解颐。
季月将穷更起风，秋声乱杂橹声中。倦游归去浑忘事，淹速从渠不计穷。
江南花草易芳菲，今我还家已似迟。最恨春风苦无思，卷藏红绮不容披。
怪底朝来暖欲昏，故应晚雨剧翻盆。空斋寂寞催成睡，风为捲书还闭门。
桐花最晚开已落，春色全归草满园。破衲欲捐还未可，炎凉翻覆在朝昏。
川行历览不知劳，我有新诗听汝抄。今日语离还索句，况堪风雨满江郊。
欲访武夷毛洞竹，路穷九曲更山深。道人知我衰无力，乞与一枝酬素心。
造物知君时欲进，江山佳处遣频回。霜风日夜摧摇落，面目端须见本来。
题诗客子鬓如银，壁上题诗墨尚新。犬已久忘曾宿客，半山风铎似迎人。
几从江上望朱栏，今日扁舟径往还。潢潦傥收应易耳，白汀翠竹最相关。
出门政觉病躯难，已分春风负牡丹。送花载酒能俱至，愧尔交情殊未阑。
宦忙未抵作诗忙，九十春光自短长。三径可归谁是伴，若人风节慕求羊。
花开无计杜游人，未若栽松远世尘。莫问何年栋梁用，也胜开落总由春。
先生字有千金直，乞取宁非亦坐贪。更欲从公请终卷，又虞卖菜或蒙惭。
连日阴风作许寒，晚来妍暖似春阑。十分待放梅花否，留我数枝归到看。
已作南山半月留，欲行更复待新秋。不知几日潮当发，可及沙头一醉不。
闻道浮家历上塘，寒山钟接洞庭霜。是中佳句知多少，傥有书来幸不忘。
石佛如今果有灵，尽驱昏翳作空青。松原白石今朝过，云洞月岩明日经。
诗成欲赋江山好，政尔多言恐害廉。只恨十分朝日美，可能身独负茅檐。
闺中月是天涯月，照妾遥知亦照君。月解令人千里共，人能似月两头分。
寥落江山无故人，见梅忆著故园春。水南水北寻诗地，想见风流一幅巾。
酒恶思茶更炷香，不如梅蕊嚼冰霜。文园病渴知如此，未遽骑鲸返帝乡。
小雨因风冻作花，冰梢争竞出槎牙。携筇偶作巡檐去，徙倚微吟低帽纱。
风帆十幅空百滩，布衾高卧宁知寒。连明风雨晓增剧，叹我山行逢路难。
雾合深林晓到迟，树摇宿雨讶晴曦。不知客里何迁次，一似山中初起时。
传得新诗过半年，故应松柏尚苍然。要持尊酒为君寿，邂逅门前有过船。
君行为觅清江宅，水竹依依自作邻。问字未能从好事，一壶聊为乞诗陈。
雨后翛然遂欲秋，登临正尔要诗流。君行端复何所往，但道东之一舸游。
侧岭横峰面面同，雾空烟扫鸟声中。丁宁不用忧泥滑，珍重提壶屡劝翁。
鹭立长滩本为饥，水深鱼没定奚为。何如烟雨青林畔，漠漠冥冥纵所之。
句里兴怀快阁晴，独登长是费幽吟。有兴能来故差易，真愁回棹似山阴。
山僧见客苦多惊，问我何时复此行。笑指壁间旧留句，继题曾辱老先生。
深林尽处背浮图，却悔舆篮不跨驴。珍重病僧留别语，晦庵去后亦来无。
莫为趋朝亟载脂，小令羸瘠长肤肌。帝城书疏旧不入，何有画图传荔枝。
尺水真成起丈波，水南水北断经过。几思落笔题观涨，却恨诗材本不多。
数行书里两章诗，坐诵行哦昼屡移。赋当疏雨梧桐日，题就扶疏夏木时。
一月山行意未厌，晚晴仍对雨纤纤。回思浪涌涛翻际，宁有于今安且恬。
江涨皆云牵路漫，又云江涨苦无滩。割晴耕雨难均得，造物于兹良亦难。
坐对苍然暮色侵，忽惊萤烛度枝深。少年嗜学犹馀志，安得茅檐把卷临。
钓石疑为借石低，月岩穿石两空梯。逃虚尚说闻人喜，况此依然面目迷。
望极千山不见村，忽逢三两仅崖根。几年生聚才如此，信是荒寒不足论。
细雨冥冥梅欲黄，故怜时节似江乡。有书不读高成束，蒸败蠹侵谁与防。
天如悭此好江山，故遣风帆送我还。日暮白鸥犹未宿，冲烟时复度前湾。
老树槎牙冻不枯，雪花初集更敷腴。悬崖斗峻人踪绝，漠漠荒祠落社乌。
萧寺相从三十日，知君有画未曾窥。烟云过眼还收去，恰似凭栏立久时。
拟过君家看牡丹，数枝才及海棠看。百年旧事谁从说，杯酒相逢强自宽。
晴里看山故自佳，雨边益觉兴无涯。我家正在千山底，每一看山还自嗟。
鸟飞不尽水黏天，隐隐青山若个边。六幅蒲帆去如箭，江神有意特相怜。
今年梅愈去年多，我亦催行奈汝何。此树与君同所植，交情要保岁寒柯。
忆过君家梅半开，梅花未落我重来。寻常一饭履迹扫，独向君家不记回。
溪头弱柳已丝垂，那得江南尚好枝。从此春风日亡赖，与须排写付新诗。
二月已尽三月来，计君行日已相催。奈何病著不能往，岂但看花仍把杯。
霏霏小雨湿松株，疑是初成道士图。我亦搜诗要穷底，此时幽思不枝梧。
天气欲阴还欲晴，病多愁绝两关情。梅花已是飘零尽，底事春风恨未平。
非风非月自腾香，我亦何心适与当。此味绝佳谁得解，顾须攀折走林塘。
吟诗日日数梅花，梅向飘零我返家。尚有北枝堪点检，君舟已泊岸头沙。
漠漠烟村四五家，水清霜落路平沙。我来欲问梅消息，地冷年年未放花。
自从篱菊报香衰，便说南枝与北枝。底事频来问消息，山翁近日绝无诗。
莫问今年与去年，祇应贫病两依然。故人满眼今谁在，且赋梅花第一篇。
寒泉百尺几秋春，祠祷流传信若神。何事古先殊昧此，为霖顾取筑岩人。
出处如公亦甚都，不携西子不思鲈。三高异日当为四，不见方严与范俱。
坐上每怀歌慷慨，杯行岂复计寻常。我知不隔清风面，君想未忘明月章。
四月梅黄雨易成，夜来犹是十分晴。吴山越岭浑遮尽，惟见江流面面平。
竹树翛然亦雨馀，便疑秋已到林居。恨无新月当霄挂，空遣清风为扫除。
行役将穷兴未穷，百篇酬唱与君同。人间此乐胡能再，何处江西更古融。
渺渺春山啼杜鹃，开花解使碧山然。韩诗李赋纷难考，犹喜知名向谪仙。
落叶疏疏似雨鸣，莫疑春晚有秋声。抽条易叶年年事，看取一番新绿成。
兰也结根幽且深，若为容易出山林。定知亦以香为累，不尔人于何处寻。
山中寂寞少花枝，过尽春风病不知。未分春归便无迹，陶瓶聊复浸酴醾。
沙如星射水流光，忆著南山步石梁。秋兴日来知几首，可无南落雁成行。
青山咫尺不容看，岂是山灵意有难。定自知侬坐诗瘦，故令空雾作漫漫。
春风浩浩水横波，水远滩长可奈何。送尽碧云人不见，折兰采若自行歌。
独树幽花明屋角，顿惊门户有光辉。向来荒草几埋径，今日行人欲叩扉。
君到江南梅正开，折梅称寿亦佳哉。平安傥遇重湖便，为把新诗写寄来。
山居每啜社前香，及是清明茶政尝。叹我白头无母遗，一杯持与供高堂。
蔷薇虽是后人栽，一度春风一度开。绝怜东野归何处，无复花前把酒来。
玉山冰水是吾家，城郭屡过三姓茶。满庭修绿谁人种，高节岁寒仍有加。
愁边得酒宁论味，马上成诗不计篇。不是行人那识此，知音应为一悠然。
醉里挥毫君不嗔，平生嗜酒见天真。离觞曾为黄花满，别日行看梅又新。
剩水残山觉范诗，汎然孤棹去何之。倚樯吟啸元无忤，谁信今朝无早炊。
终日搜诗思不枯，坐间失喜折冰须。寒窗雪满无人到，伴我一枝梅更孤。
春风底事苦欺梅，旧雪未乾新雪催。元自不侪桃与李，何须著意苦相摧。
烟雨濛濛鸡犬声，道长人寂掩柴荆。漫山桃李浑无数，归近何妨细作程。
九日黄花信昔谈，是身何自见江南。故今开晚方为贵，失所胡为浪不堪。
雨歇蝉声抱木悲，茅檐独立看云移。一阴十日不见月，想见清光分外奇。
寒雀萧萧冻不喧，背人缘底过颓垣。似矜玉粒堪充饱，啄破霜包无乃冤。
春风次第归桃李，催得梅花一夜飞。时序匆匆几回首，即看红绽雨添肥。
泛宅浮家一叶间，长年绿水又青山。若为不使兼能赋，始信天公到此悭。
几度相从酌酒深，向来相识未如今。临分念我亦穷者，乞与郊诗俾细吟。
木末阑干渺未平，泊舟石径得深行。舟行不见江流阔，一上凭高觉快生。
使君笑别赤城仙，来结山中大士缘。仙佛将何佐佳政，但当惠我以丰年。
使君自是为霖手，要雨雨来何旱忧。报尔田家但勤力，今年定有十分秋。
两公贤比道州阳，总为勤民鬓已苍。喜雨喜晴俱有赋，乐忧宁止为诗昌。
路落林湾得小庵，轩窗都在万松间。兹游不为寻僧至，更拟缘云度一山。
怪来米尽鼠忘迁，嚼齧侵寻到简编。珍重令君怜此意，不劳鱼聘乞衔蝉。
两咏君家两样梅，清愁已瘦一分肌。春风咫尺花无数，更合安排几首诗。
南山最数月台高，曾著能诗何水曹。略计出山今几载，生令梅赋阙风骚。
故人索我近题诗，何处如今更有之。十载未论前日梦，一枝还动昔人思。
借阁看山且半年，看山未饱此为迁。闻师亦欲抛山去，祇恐山灵未许然。
又是芳菲一番新，寂寥依旧去年贫。相看不用谈馀事，且道逢迎有故人。
烟消日出见秋真，政恐却成憔悴人。赖是倦游归去日，扁舟载著自由身。
剩水残山惨澹间，道人名字满江干。向疑此语来天上，何意真成朝暮看。
绕屋扶疏孟夏时，东园政好坐题诗。水穷尽处山烧秃，叹我不知春已归。
野花吐芳不择地，幽草吹馥宁只春。兹日纵为无事日，此身不是自由身。
我匪悦云云悦我，云兮与我一无心。知君只爱云中隐，不肯出山无处寻。
双柱苍寒倚碧天，六鳌驾海涌层巅。东风吹瀑成飞雨，知是潜蛟起昼眠。
萦纡白道转城腰，寂寞垂杨倚画桡。独自练光亭上坐，净慈烟雨看长桥。
稍觉丝丝来万弩，如闻隐隐动千军。夜窗一霎聊堪睡，未救田家卒岁勤。
腊雪初消御路乾，暖风吹面不成寒。月华满地春如酒，不是烧灯也合看。
凤凰何处不归来，衰草斜阳只废台。欲唤谪仙歌一曲，长安今日更堪哀。
采蘋堪赋有斋诗，稚子谈经已大奇。翁但绿阴啼鸟下，敷床眠到日西时。
琼枝璧月夜争新，玉粒云抄岁有陈。列屋万钟祇此是，更须骑马傍何人。
欲浓还淡云容碎，似见如藏日影微。赚得鸠声长又短，不知雨意是耶非。
时阔江空无片云，草枯木脱最愁人。东风小作撩人意，已觉人间无奈春。
儿孙遥指菊花辰，自讼庵中庆诞人。也向此旬同此日，八千秋对八千春。
耕凿林庐满四山，人家境象极宽閒。不妨五马云根住，小市孤城自掩关。
家居堤下土平檐，人在江中尺许船。正尔平生事方足，有人狂梦欲登仙。
烟花淡淡雨声息，云脚疏疏日影红。桃花作雨梨花雪，春在绿杨芳草中。
帆影如酲左右倾，水声似战聒天鸣。傍人只道船行快，不道船中客更惊。
雪中春到梅花觉，冰底水行人未知。珍重天公好消息，通今通古更何疑。
绝怜雪屋张居士，日日空墙挂食箪。吟到古人辛苦处，囊中不得一钱看。
青春欲尽急还乡，万里桥西一草堂。富贵功名何足道，先生有道出羲皇。
卷舒湖水槛前帘，开阖山光舍后檐。幸有湖山供卧起，莫将世味较酸甜。
又随寒日下平林，黄叶山头紫雾生。六代兴亡祗此是，吾侪閒健且长吟。
日日霜晴客路乾，征人欢喜不辞寒。素娥青女相怜甚，将毋归来道路难。
素月流空天不夜，清辉散入疏林下。下有幽人独往来，杖藜缥缈谁能画。
两岸尘埃终不到，四檐风月冷无声。路从碧树阴中断，人向红莲影里行。
花随春尽觅无痕，尚续馀欢索侑尊。一曲未终人已去，西园灯火欲黄昏。
好趁西风理钓舟，半生书剑两悠悠。凭高有恨无人识，空负关河万里秋。
道傍岩桂老成行，翠叶经冬不著霜。想见秋清风月里，缀金粟颗剩输香。
一点轻明照雪开，六花惊妒亦徘徊。清香不在江梅后，底事全无驿使来。
山雨霏微不满空，画船来往疾轻鸿。谁知独卧珠帘里，一榻无尘四面风。
曲槛横栏百宝装，春风容冶看人狂。孤松瘦柏无颜色，只有青青待雪霜。
河汉西倾火渐流，露华微冷透轻裘。何当弄凤随惊吹，直上层城十二楼。
千仞翱翔览德辉，成汤解网四灵归。梧桐欲下还惊去，悄悄饥鹰掠树飞。
天人道洽真游降，禅祀功高帝业昌。迎气东郊风乍暖，受釐中禁日初长。
扶疏桂树月中生，谁遣人间伴大椿。桂欲芳时椿正老，等閒相伴八千春。
年年菊占晚秋清，今夕东篱放早英。月共黄花如有约，花开半夜月偏明。
今夜鲸川月色明，卧烟虹影正横陈。市桥得月喧箫鼓，堪羡溪桥觅句人。
秋来夜气更清明，月朗窗虚梦不成。似报云间仙仗过，分明听得步虚声。
阳回冰底见云堆，春意东来梅已知。待得东城花柳放，早春已是得春迟。
坐听风雷起空谷，俄看四面野云生。道人不作英雄气，可笑当年失箸惊。
一见青山便是家，苦无人可共烟霞。枯肠不受春风腻，莫汲花边水煮茶。
高栖不受鹤书招，北干家园久寂寥。明月空怀人姓许，故山犹自岫名萧。
绿阴青子渐能佳，杨柳深藏三四鸦。春有馀情无处著，林边野草亦开花。
一生能著几两屐，万户何如千首诗。竹隐在傍须径造，醉乡有路莫他之。
红叶枯梨一两株，翛然秋思满山居。诗怀自叹多尘土，不似秋来木叶疏。
剑去池空一水寒，游人到此凭阑干。年来是事消磨尽，只有青山好静看。
自公不退准为常，永昼深帘坐此堂。今日与君添转语，共参云石与风篁。
只把丝纶当酒金，世间万事不关心。月移篷影醒未醒，人在芦花深更深。
桃藤下上蚁行暑，竹影浮沉龟荫凉。步缓幽塘成小立，清风微度藕花香。
夕无下照澹云亭，暝入前除独自行。栖树喧沉砌吟迥，雨留微润作秋清。
湿云冉冉树藏鸦，秋岸无人小艇斜。细雨入帘新睡起，晚□吹落木犀花。
暖风收拾乍晴烟，春水西湖并半船。若使杜陵轻著眼，应言直下是青天。
姚魏从来洛下誇，千金不惜买繁华。今年底事花能贱，缘是宫中不赏花。
草满门庭隐者家，却贪禄仕醉纷华。北山不用讥猿鹤，亦有人嘲两部蛙。
取水枫林莫怨嗟，钟声才听又天涯。如何一斥终难反，为赋玄都观里花。
细雨斜风一钓丝，绿蓑青笠镇相随。朝廷休觅渔歌看，万顷千波总是诗。
力不能裨斗野龙，仅于北鄙有边功。蝇随骥尾犹千里，也得依名四七中。
行兵不与众人同，已决英雄一见中。举族同心能效顺，得君何惮不成功。
电扫风驱寇已平，雄心又向幕南庭。君王自守苞桑戒，不侈边功纪汗青。
饱则高歌醉即眠，只知头白不知年。江绕屋，水随船，买得风光不著钱。
只合台前剩种桐，万柯摇碧护春风。纵无丹凤重来此，且障长安落日中。
月浸千林万壑秋，听琴惊起鹤回头。孤云带湿藏空谷，不逐人间富贵浮。
春风客里动经年，寂寞松楸入梦边。斗酒谁为寒食奠，懒将杨柳插门前。
不枉西湖住两年，穷吟活计又成编。生平不得春风力，只与梅花结得缘。
与客敲诗倚古松，乱蝉声里夕阳舂。几年饭颗山头瘦，槐叶今朝得饱供。
雨过山庵树色鲜，江城四月尚衣绵。本来行饭尝新茗，又得凭栏看插田。
津亭空树集饥鸦，望断孤云是我家。暮角吹寒风渐落，自呼斗酒对梅花。
红飘乱叶树连枝，雨著疏花菊绕篱。蓬转恨多饶白发，鸿归数处寄新诗。
莫话凄凉塞北秋，衔芦避弋使人愁。与君细展江南画，水宿沙眠得自由。
新植青桐小径成，两行萱草一时荣。春风百卉芳菲尽，长夏幽花却称情。
屋名尽挂陶家榜，人物应惭菊畔身。解作文章肯归去，不应陶后说无人。
稽天巨浸洗南荒，尚有千峰骨立强。民未降丘应宅此，举头天壁有囷仓。
壁上栖鸦粉剥红，萍游无定得风同。故人妙墨何人识，文豹依依雾雨中。
寄茶换字真佳尚，此事人间信亦稀。它日封厨失双牍，应随痴顾画俱飞。
故园历历眼中分，非禹谁教不入门。何处功名有成遂，玉初不献足犹存。
竹枝草履步苍苔，山上孤亭四牖开。烟雨濛濛溪又急，小篷时转碧滩来。
花如怨人不近眼，深院一枝春得知。东风不是不爱惜，刚为花愁真是谁。
无心看春只欲坐，偶骑马傍春街行。可怜愁以草得暖，一寸心从何处生。
驿后新篱接短墙，枯荷衰柳小池塘。倦游对此忘行路，徙倚轩窗看夕阳。
佩牛未敢邀君出，射虎何当许我从。要看堂堂冠剑叟，苍然十万甲夫中。
扬州桃叶能留客，任是东风江上狂。南北人情亦相似，六军不肯过咸阳。
老境才来便辄留，龙门胜韵去悠悠。此怀京洛愁无限，更对沧江烟雨愁。
从教病着探葵减，未放愁攻白发添。欲看落花时入户，风高尽日不垂帘。
高人能画山中趣，凉吹晓从天际来。移画此情纨扇上，人间何处有尘埃。
玉树开花媚绮窗，龙幡如植冕旒降。只今江月交光夜，情似月明愁似江。
白眼波涛争反覆，波心孤棹更谁看。夫君念此客蓬鬓，不共青松共岁寒。
梅如玉磬百花依，伤似文章先说诗。诗到玉妃谪堕后，只君能抗我公辞。
百叠荒山人迹绝，饥肠寒色自徘徊。多情只有谢康乐，美酒乐歌宁再来。
官共狐裘三十年，纷纷南北笑莺迁。未施云外射雕手，且作山中骑虎仙。
江头再遇笔屠生，共听去年江水声。三副少多予自窘，一毫去取子能轻。
一家天下莫分三，天极明星万象含。此水北江归海处，谁将此地号江南。
海外求仙事渺茫，却烦鹤驾访刘郎。修门自有偷桃客，好试低眉问帝乡。
无波枉渚若堪凭，白露青蘋更可陵。过尽秋风独不见，此时肠断柳吴兴。
雨助风声燕欲归，谁教我尚著征衣。自怜未读悯征赋，霜雪鬓间犹庶几。
荷盖点溪三数叶，藤稍绕树几千层。投閒更与高人约，重抱琴来听广陵。
异时游子不须还，舍瑟含情醉醒间。今日烦君台上望，急挥苦泪湿千山。
何曾有梦到瑶池，但见狂风落海陂。帘外飘英纷不识，谁人尚复忆辛夷。
拂拭尘埃艺靡它，象中系外得婆娑。何人为我易弟子，泪落一朝翻九河。
莫言无合亦何伤，旅雁卑飞怯稻粱。南亩荒芜嵩少远，却来楫口祭勾芒。
二月春风著意来，毡裘北客尚低回。只应是日无何逊，江上梅花未肯开。
侍无童子懒焚香，君送花来恨便忘。尽日清芬与风竞，熏炉漫使令君狂。
敢期芍药边城见，本是人间第一流。我有无穷羁旅恨，为君今日到扬州。
云暗花寒春在否，烟波漠漠不禁愁。此愁肯逐杨花散，常与幽人种白头。
无奈愁来欲解携，春光何事亦如迷。只应自有人行乐，枉是多情王会稽。
坎离交养日需沙，君向沙头好泊家。鸥鹭若来寻旧隐，为言直上有烟霞。
莫道垂杨管别离，与春离别自依依。若教兼有征人恨，只恐鸦儿不肯归。
一枕双湖意浩然，狂歌酒尽即高眠。吾生久与时相弃，好逐君归作二仙。
咽云箫鼓传声沸，临水楼台倒影多。吟绕曲栏无限思，绪风迟日满烟波。
星粲宝灯连九市，水流香毂渡千门。姮娥似有随人意，柳际花前月半昏。
池冰初解雪初消，十二重城晓日高。飒飒和风绕珠树，千年春色在蟠桃。
綵幡双燕祝春宜，献寿迎祥重此时。腊雪未消宫树碧，早莺声在万年枝。
青春无复驻年华，几度江梅暗忆家。惆怅新愁添白发，鬓边如雪映寒花。
芳草晴时春日低，樱桃花发乱莺啼。也应船上看山色，不似青山送马蹄。
一曲初篙上水船，翠岚苍壁挟洄川。綵幢幔屋今何在，空有丹炉石鼎烟。
长年城上望溪山，今日才能一往还。特地晓风吹雨断，可应天意更予悭。
懒把黄花插满头，正缘老大见花羞。年来颇恨儒冠误，好倩西风吹去休。
九十风光能有几，东风遽作远行人。樽前莫惜今朝醉，明日莺声不是春。
夜色秋光共一阑，饱收风露入脾肝。虚檐立尽梧桐影，络纬数声山月寒。
锦袍朱带玉花骢，著意追欢紫陌东。只道春风属杨柳，不知杨柳有秋风。
腰间争佩印累累，真印从来少得知。不向圣传中有省，黄金斗大亦何为。
五寸管能窥造化，七弦琴解写人心。平生不作麒麟梦，且听高山流水音。
珠箔轻明暑气微，静披图史监前徽。堪嗤唐室耽游燕，谩借裙襦作妓衣。
且折花枝醉复醒，人间时节易峥嵘。屠龙肯自羞无用，画虎从人笑不成。
梦里光阴挽不回，掩关独坐万缘灰。偶因问讯维摩病，香积天中施饭来。
青笺擘处银钩断，红袂分时五箸悬。云脚渐收风色紧，半规斜日射归船。
银汉初移漏欲残，步虚人倚玉阑干。仙衣染得天边碧，乞与人间向晓看。
俯仰觚棱十载间，扁舟江海得身闲。平生孤负僧床睡，准拟如今处处还。
鸾鹤同为汗漫游，天风吹散下沧洲。金华有路通元气，水绕高寒不断流。
天风吹月入栏干，乌鹊无声子夜阑。织女明星来枕上，了知身不在人间。
独立高城四望低，望中无物不堪题。欲知春事几深浅，芳草青青犹未齐。
清卧荒村绝点尘，疏钟敲月梦中闻。山僧早起知何事，当户烧香礼白云。
一门翰墨森圭璧，诸老题评粲锦花。珍重云仍好收拾，夜虹贯月定君家。
疏雨斑斑洒叶舟，前山唤客作清游。芳华消歇春归后，野草荒田一片愁。
三市香尘隘绮罗，游人无奈月明何。吾侬分得宽閒处，地阔天高得月多。
鹰犹知学况于人，羽翮冲霄具此身。须信数飞方解熟，熟之又熟即为仁。
有子见知真西山，有孙又把桂枝攀。堂前萱草年年绿，庆事天公定不悭。
春入桃花水涨溪，蔷薇隔屋粲成篱。湖山正为诗人好，早赋归欤要抵龟。
蜀道登天在一涯，乾旋坤转任推排。此身已是萍游客，终日行江夜宿淮。
西湖历历旧嬉游，佳处欣逢辄少留。却恨草堂元不识，故教俗眼为君羞。
妓围檐额润空青，岫幌云关夜不扃。吏隐风流输我辈，可须逋客诧山灵。
呵笔小吟消白日，闭门高卧却红尘。平生笑我千方误，投老从公两岁邻。
飞香雨过双溪阁，舞翠荷开十丈花。佳处正须供一赏，相从吾亦岂匏瓜。
一川晴草竞春光，绿抹红匀日日忙。榼酒莫辞花下醉，相将堤上柳花黄。
伤心客里子规啼，自笑情怀更小儿。短策强随杨柳去，归来却喜燕衔泥。
今年人忆去年梅，试问今年花已开。见说春风正料理，不应小雨便花摧。
梅花时节屡开樽，欲赠梅花欠可人。今日有人梅样好，逢君同赏雪中春。
男儿弧矢四方居，何以家为莫念渠。打扑精神希一遇，书来不必问何如。
挑灯拭眼聚诗材，撚断须时句欲裁。判却三更犹不寐，待渠明月过楼来。
急雨斜风一夜狂，客衾愁枕五更长。问君个里情怀恶，不听鹃啼也断肠。
满檐风动海棠雨，北客江南诗酒中。华发尊前无好句，飞花常望夕阳红。
谁将绝景傍家边，举足溪山已满前。莫恨微官清俸少，一亭风月不论钱。
诗成小见英雄手，笔落能令风雨惊。万古言言有馀烈，从今词翰岂虚名。
十年寻梦旧江湖，岁晚寻幽爱此居。今日门前山色好，客来衔袖有文书。
丹青以意不以色，人不论形当论心。我有平生方寸地，烦君更向笔端寻。
深林十月饱清霜，寒气侵凌味转长。世上甘腴有如此，拟排闾阖献君王。
宿霭埋山未肯收，晚风吹雨湿衣裘。渔舠一叶烟波里，添我胸中万斛愁。
天上金波印水心，心中波浪亦成金。小舟荡漾金波里，陡觉广寒宫殿深。
何人题作一灵山，千古佳名不可刊。欲识此声非浪得，试于高处一凭栏。
半是楼台换却村，几回独立更销魂。断堤野水梅花宅，千古春风月一痕。
呼雌之法与君知，不贴之时便换雌。一个不贴又一个，若还呼久太非宜。
先生胸次艳千春，鬓绿颜红未老身。松柏岁寒终不改，谩随百草斗芳新。
素艳遥怜月色同，暗香披拂有无中。一枝已觉春光破，不恨南邻笛里风。
祇从地底一阳来，已把东皇次第催。烟缕未看原上柳，霜苞先探岭头梅。
使君千骑出重城，对镜心闲似水清。岂但邦人安善政，波间鸥鸟亦无惊。
酒几于道少人知，乘坠俱忘即我师。身后虚名如胜此，陶潜李白更无诗。
欲税肩舆未得休，且凭竹杖到山头。疏林向晚投归翼，满目寒烟酝客愁。
道人活计等虚空，城郭山林处处通。随缘应现水中月，万壑千潭一照同。
久持使节别尧天，故起朱楼北斗边。势压江淮盘厚地，影分吴楚与云连。
倦翮知还心已休，无穷世事懒回头。是非不属闲人耳，月自当空水自流。
有缘结得南山境，潇洒亭高最可人。此景古今吟不尽，熙熙客里且行春。
黄花弄影日婆娑，一夜秋风百感多。门外红尘深几许，老夫今日坐冬窝。
百不如人此老身，老身何必要如人。等闲花草随宜种，多在山中住几春。
东风捲地起氛埃，山隐看花日几回。草草杯盘携社酒，今朝兄弟肯同来。
看花恰莫厌离披，花到离披亦自奇。不是老夫无拣择，春风无日不花枝。
说著冰壶事已非，此时消息我知微。游云断处千山出，夕照明边一鸟归。
春日归舟五十诗，人间此乐尽无涯。永平岸口匆匆别，又见西风上桂枝。
几年等得到花开，投老看花能几回。四树婆娑庭下桂，月明深夜更徘徊。
胸中元自有溪山，更著梅花竹石间。拭目诸公扶帝极，幽人有分一生闲。
未到牡丹春未好，花开恰莫怨春迟。金沙玉板相扶拥，正是东君极盛时。
谁道身如不系舟，吾行非往止非留。霜天未老黄花菊，山北山南两日游。
海棠前日满枝红，一夜飘飘卷地空。多少荣华驹过隙，莫教容易负东风。
元自与山无半面，昔人诗里旧相知。西风吹上千岩顶，竹杖芒鞋住几时。
梅竹交阴晚更奇，等闲片石亦相宜。此时亭上潇潇雨，墙外行人却未知。
莫道壶中日月长，壶中日月只寻常。乾坤今古无穷妙，是我庭前一草芒。
爱物仁民不两途，吾心到处是工夫。今夫天下为民牧，一日能全十命无。
不住清溪不住山，野翁来往两翁间。非丝非竹虽云乐，乐在溪山未是閒。
竹径阴阴曲透墙，岩花相倚弄秋光。颓檐坏砌无人到，不废西风满院香。
满林春鸟语高低，新绿阴阴分外宜。山隐此时无一事，诸儿齐诵老夫诗。
弹指经年别彼阿，庭前庭后绿婆娑。虽然陨箨无人扫，老木修篁古意多。
日融香煖闹枝头，绕砌回环看不休。莫把此花容易看，东篱无菊不成秋。
碧云缥缈月琳琅，更著岩花当户香。多少风光人不到，主人今夜此山堂。
笋入栏干曲透茅，青琅玕脱紫文苞。晚来拆草验生意，一夜能添二尺高。
岁华冉冉走尘沙，望着家山便仙家。竹所夜深风戛玉，道人消坐共梅花。
千里波平瑟瑟风，纤云不解翳虚空。素娥自有清光在，上下清明一鉴中。
凤兮未至德非衰，端为漫山水去迟。翠竹成阴有新实，与君朝夕看来仪。
团圆一井为谁开，夜夜东隅月色来。酿得新醅饮佳客，分明蟾影浸金杯。
渊明与虎两相忘，虎至渊明在醉乡。一啸风生下山去，依然爪迹枕痕傍。
莫放烟岚翳上头，穷通皆乐我何忧。眼前有景且欢醉，百岁光阴水上沤。
凡骨何年蜕洞岩，真龙肯向此中蟠。料应夜半凌空去，雷震千山风雨寒。
夜泛孤篷载月船，静搜吟料六桥边。诗成上达宸聪了，流落人间到处传。
梦觉归来涉旧园，共寻幽事有梅仙。乍穿绿竹教成径，莫踏苍苔破却钱。
香远花繁叶耐冬，人人道与木犀同。一般赛得木犀过，能为人间报岁丰。
万枝千叶递相亲，内结花心外结身。草木至微犹有合，悲哉父子与君臣。
一曲青溪一曲山，鸟飞鱼跃白云閒。溪山岂要行人到，自是行人到此间。
人言清禁紫薇郎，草诏紫薇花影旁。山木不知官况别，也随红白上东廊。
得莫欣欣失莫悲，古今人事若花枝。桃红李白蔷薇紫，问著春风总不知。
秋满南山菊满篱，卷帘相对坐多时。琴中自得无弦趣，蝶与西风总不知。
露气侵衣月满船，梦回依约五更天。枕间听得鸣鸡犬，知在谁家村上眠。
庭院秋深露气清，夜窗纫补一灯明。莫嫌捣练喧人耳，多少贫家无此声。
世间何处觅西湖，风月无边酒一壶。尽道此中如画景，不知此景画中无。
曾问梅花开未开，拟扶短策步苍苔。可怜雨雪飘零尽，不得花边醉一回。
一峰峻碧入云端，怪石苍松耐岁寒。天地奠形时便有，今人莫作等闲看。
冷灶无烟过午时，可怜童鹤望邻炊。饥来细把梅花嚼，不信梅花不疗饥。
数亩萧疏一径宽，散飞香雪遍林端。应思处士桥边路，吟绕横枝月影寒。
金锁朱门次第开，万签黄册绝尘埃。此中亦有先生稿，应是曾经御览来。
江南嘉木蔚苍苍，能与山梅次第芳。叶厚耐擎三寸雪，飞初怯受一番霜。
抱崖一水限僧居，空翠溟濛画不如。落日游人山窈窕，清风啼鸟竹萧疏。
荆棘丛中是故邻，更无君子与相亲。含英吐秀西风里，空把芳心向路人。
辘轳梦断金梧井，夜月沉沉风露冷。起向庭中独自行，伴人惟有梅花影。
不羡云霄欲网罗，百年人物总相磨。死如归耳生如寄，造物从今奈我何。
石桥门外送斜晖，柳洒清风透客衣。老眼看花能有几，如何啼鸟暮春归。
捲地东风晚更狂，樱桃吹子落泥墙。溪云自为催诗黑，忙杀条桑窈窕娘。
乘兴寻僧入翠微，山中无限野蔷薇。主人不见从谁赏，折得繁枝自插归。
春归门巷静深深，老去无情不彊吟。风絮入帘晴昼永，自烧香饼试花沈。
江南春尽尚春寒，添尽征衣独掩关。日暮酒醒闻谢豹，所欢多在水云间。
独客飘然物外游，江南江北总宜秋。芭蕉昨夜缘何事，和雨和风作许愁。
旋买扁舟载一翁，片帆吹下夕阳东。西风欲织江头锦，催染秋林叶叶红。
老去惊秋白发添，不禁凉吹逼疏帘。楼高幸自蛩声远，争柰梧桐又傍檐。
亲向东篱手自栽，夕阳小径重徘徊。花应得似人乖角，过了重阳烂漫开。
爱花千古说渊明，肯把秋光不似春。我重此花全晚节，剩栽三径伴閒身。
暮天寥落冻云垂，一望危亭欲下迟。临水数村谁画得，浅山寒雪未销时。
金谷春来柳自黄，晓烟晴日映宫墙。不堪花下听歌处，却向长安忆洛阳。
寒风飒飒响庭槐，爱日明窗坐北斋。闲忆故山归未得，旧游时展认云崖。
古岸萧萧闻去雁，平芜杳杳更斜晖。空江极目望不尽，枫叶半红人未归。
秋忆故乡魂欲断，晚临寒浦思如流。归来古屋寒灯暗，能较骚人几处愁。
将相功名终若何，不堪急景似奔梭。人间万事何须问，且向樽前听艳歌。
侵阶草色连朝雨，满地梨花昨夜风。蜀魄不来春寂寞，楚魂吟夜月朦胧。
柳衰蝉噪寒烟淡，地迥山遥暮雨收。宛是昔年秋气味，只添多病与离愁。
轻云不动日微阴，高树无风秋色深。独听暮蝉临水坐，十年林壑阻归心。
爱君白发无羁束，命驾常为千里游。一夜春江又回棹，当时风雨满汀洲。
地高阁迥宜闲望，望尽云山首懒回。林下野僧应笑我，半年旌旆四曾来。
千里关河一望间，登临长到夕阳还。欲驱征旆归朝去，更倚高楼看暮山。
萧萧疏叶下长亭，云淡秋空一雁经。惟有北人偏怅望，孤城独上倚楼听。
危栏秋尽偶来凭，霜落秋山爽气澄。谁道衡阳无雁过，数声残日下舂陵。
江楼昼静春阴变，日午帘空飞乳燕。帆稀客散野岸空，隐隐遥峰望中见。
浪叠春江远树微，落花风雨共凄凄。愁人此际肠须断，况是登临更送归。
日日怀归今得归，旧时风物未全非。江边鸥鸟应相笑，底事尘埃满客衣。
行见山横坐见纵，山随意好日无穷。朝来爽气谁能会，浑在先生隐几中。
苍龙檠辇道春回，尽把韶华入酒杯。但见殿前移仗退，已闻苑内奏花开。
扇开雉影红云起，帘卷虾须画烛明。三十六宫齐进酒，盘金小胜缕长生。
万年枝下绿阴长，拂石时来坐晚凉。别殿笙歌催宴早，千门铺月静焚香。
风光天上倍常殊，花压阑干昼影舒。虚几自临中令帖，明窗时展大家书。
我如秋蝶未忘情，对此寒花叹此生。常愧老来亲拄杖，看花不似蝶身轻。
满山一夜风篁响，透屋三更月露寒。自掩残书推枕睡，江湖秋梦水云宽。
春暗汀洲杜若香，风标公子白霓裳。碧天片雪忽飞去，何处人家水满塘。
夜深琵琶声似裂，一曲霓裳一庭月。曲终人影在西阶，困倚东风步摇折。
每逢佳处见新诗，语妙春红绕万枝。我亦欲寻潮揭去，拟求握手话风期。
饭了从容古寺前，杖藜闲倚听清泉。因看一则邻僧话，搅却老夫中夜眠。
水云深处是吾家，饭有胡麻饮有茶。铛里未能炊一粟，山头学得种三花。
人情人事拨来无，惟有亲知意不疏。数幅沓来还一幅，寒温而已作回书。
南窗面日北窗寒，终日南窗体甚安。向道老来惟倦坐，看销一缕篆烟残。
东城十里冷云低，照眼传香总是梅。冷落京尘谁晤语，关河千里独裴回。
坐断天台四五年，居山心迹两超然。谁能更看纸上语，且守自家方寸田。
日日有花终日赏，时时酌酒亦时醒。今年剩得优游乐，亭榜宜书醉景亭。
幽栖真在赤城隈，桂月萝云冷斗台。猿鹤定能知我意，移文未怨晚归来。
老病衰残得养闲，语离可复对秋山。只应今夜相思梦，同渡江云水石间。
居临潮落潮生地，占得溪南溪北云。紫陌清歌同听曲，丹丘连日喜逢君。
白项鸦儿趁晓啼，梢梢寒柳出疏篱。未飞腊雪连天白，且看江云四面垂。
对雪惘然怀酒伴，萦心还复为诗魔。老农心念须三白，渔父家风想一蓑。
樗散端如老郑迂，喜寻山水每携扶。归来倦卧蓬门晚，犹忆松篁巧映途。
雨馀屐齿不妨泥，自课家丁细理畦。尚有种花移竹意，要令好鸟入春啼。
射殿从容御六钧，飞星白羽骇臣邻。莫惊压尽天山箭，自昔羌胡畏圣神。
帝师位重侯王上，身任安危社稷臣。一国真封知简在，要教长似锦城春。
群芳珠箔映青楼，楼上珠帘捲玉钩。十二香衢遍罗绮，青楼和月为君愁。
新荷贴水翠田田，绿满花梢午影圆。饭了从容春事静，螭头闲掬水溅溅。
广殿薰风日正长，云峰远岫各微茫。上天不似人间热，夏木阴阴六月凉。
未有鸦啼露气清，西南残月半规明。无言步绕阑干曲，景与老怀空自惊。
交游之厚鲜如公，信越前修辈行中。有弟方登龙虎榜，乃兄力践古人风。
一枕山城晓梦惊，子规啼破月斜明。只应知我倦游苦，故作不如归去声。
曾奉清言吐屑霏，岩廊又复仰几微。正须国论筹前箸，毋使人间见亦稀。
积雨连宵气象清，晓来日色顿分明。更无一片闲云采，万里青天万里晴。
鲜云覆首肃朝衣，青霭横霄映玉鸱。浩阙一闻金石奏，人间几度岁华移。
万骑如云下太清，至尊亲享在天灵。才闻初献风雷息，皎皎凉蟾数点星。
绕砌流泉响佩环，翘鸱宫殿隐仙山。老难遍踏山中胜，且看轻云薄雾间。
霜满虚庭月满楼，罗帷珠箔闭清秋。炉香烟断添银烛，谁道更深睡去休。
饭了从容人岂知，一江风月入新诗。登临莫负野望处，更看冷云堆浦时。
雪馀蒲苇衬沙黄，野水寒清雁半翔。柳下摇风云漠漠，飞鸣应喜下潇湘。
轻舟短棹下安流，回首烟江望夕楼。却记阿瞒当日事，灰飞烟灭只供愁。
秋风天净绝纤痕，且喜新凉莫更论。坐上捲帘人未醉，秋香满院月黄昏。
东风已过晓天清，尚有飞来柳絮轻。捲起珠帘窗户静，一番新绿照人清。
四山飞雪正漫漫，蓑笠何人把钓竿。六月披图方执热，风随玉麈不胜寒。
春光晓看如残梦，院静宜兼竹影疏。新处触时佳意在，夜寒犹怯枕衾孤。
并辔游人任往来，透墙春色已安排。花时却记梅前事，秀水如何不永怀。
石火能留几许红，人生南北马牛风。春光倒指无多日，相遇休辞酒盏空。
过雨桃花坠晚红，及时庭草翠翻风。倚窗细究天人理，六籍元无一字空。
催花径里日千回，祗恐催开落又催。老性只宜风雨后，绿阴青子款相陪。
忽认胸中一团气，一团气里空无地。既空无地更何义，此无广狭无一二。
短棹不归双鹤去，一邱烟草寄山阴。水边疏影黄昏月，无限风骚在客心。
人生自是人间客，月亦天边寄此身。彼此虚空无著处，谁欤是主复谁宾。
踪迹浮萍落五湖，一番相别一番疏。不知此去从何处，还许春风得见无。
门外落将三市隔，此中人是几生修。千寻古木含云翠，一派寒泉绕槛流。
春波微绿草连门，寒食烟光可断魂。细雨隔帘烟火灭，落花风动欲黄昏。
见凭蝴蝶过墙飞，却梦翩然入绮闱。欲扑翅轻萦不住，觉时疑有粉沾衣。
四字丹书万仞崖，神清之洞锁楼台。烟霞极目无人到，鸾鹤今应待我来。
落花净扫青阴长，野蝶闲飞绿草閒。侍从归来看鹤舞，便将樽酒欲招闲。
结雨竹西若若川，扬州歌吹思当年。刘郎若向风前唱，梦入青楼事惘然。
扬州太守重交情，我欲西归未得行。寒食尚赊花水近，妻孥煎去到天明。
风旗冷落偏欺酒，众树芳菲欲并梅。人意不知南亩望，只惊鸿雁向川来。
杂芳春发浅深丛，曲坞逶迤紫间红。色贱格微应不数，少添兰菊待秋风。
与公同是洛阳客，今日论年皆作翁。一见此花知有感，衰颜不似旧时红。
枯藤垂溪水已消，溪水溅溅石间乱。潭静鸟呼人渡时，鸟惊人语来还散。
世言此解制颓龄，便当园蔬春竞种。到秋犹得泛其英，烂醉莫辞官有俸。
日脚射空金缕直，下映壁间棱未织。野老先知雨又风，明朝望此重云黑。
洞门虽向扶桑开，洞深不放阳乌入。古来道士今莫逢，石壁乳流苔正湿。
七物甘香杂蕊茶，浮花泛绿乱于霞。啜之始觉君恩重，休作寻常一等誇。
今年花似去年新，去年人比今年老。我劝厚地一杯酒，收拾白日莫苦早。
洞深岂不有神物，朝朝但见云飞还。云收雨歇草树湿，涧下流水空潺潺。
流泉决决出洞底，自有细浪非风吹。山花逐水到山下，漏泄人间春未知。
千头霜熟摘来新，包贡虔修望紫宸。他日功成许高退，社中还结素封人。
一叟搜盆妇絮羹，喜闻官至出相迎。两三家自为邻里，一半田皆无主名。
舟横别港赴鸥约，人立斜阳等燕归。心事一春拈不出，两堤杨柳又绵飞。
远水环沙翠作湾，红尘飞不入青山。凉风一枕秋宵梦，梦绕千岩万壑间。
西湖幽处卧烟霞，湖里荷花匝四涯。何事先生得佳句，荷花却不似梅花。
琵琶马上去踌躇，不是丹青偶误渠。会得吴宫西子事，汉家此策未全疏。
野人生长在高山，道路崎岖轻往还。长是五更炊未熟，已笼鸡鸭送林间。
观空观化此凭栏，会合人间景一团。棋罢客随流水散，酒阑花带夕阳看。
舟船摇摇大巫前，松间丝萝望缠绵。屏风角转恰匝背，心在山头人倚船。
山头行云自朝朝，阳台莫色联云霄。朝来莫去变云雨，送老行客无回桡。
小亭新筑亦佳哉，花木无多手自栽。若谓甘棠安敢比，清阴留与后人来。
散尽黄金与客休，田园不为子孙谋。白头更自嫌多累，尚有潇湘万卷楼。
谁推双毂绕天飞，短发萧疏蚤是迟。肠断金钱门外月，晓天秋露稻花时。
樯头五两摇空飞，船头百丈牵何迟。数篙塘水清可涉，故乡千里归何时。
求田问舍两参差，木坏山颓万古悲。多谢刘郎能馆我，短檠疏雨听清规。
天淡潇湘南北家，花随流水水流花。一竿明月何人会，又逐虚船过白沙。
勺水回环含浅清，寸茎苍翠冠峥嵘。扁舟浮玉山前过，想见江湖万里情。
少年桃李竞青春，回顾寒梅已丈人。强欲施朱追俗好，谁知翻是失天真。
亲舆昔侍角方总，使节今持鬓未苍。竹马儿童半相识，分明遗爱在甘棠。
早晚芝函下九天，不容瓜戍更期年。苍生属望为霖久，肯使炎方雨露偏。
寂寂春葩映短墙，半山松竹奏笙簧。无情幽鸟背人去，不惯村童笑客狂。
秋风起兮白云飞，南国远兮心欲归。归心切兮亲庭闱，复相见兮在何时。
主人情熟已忘机，帘幕中间自在飞。昨夜西风凉信早，岂无归梦到乌衣。
天地为炉变化间，丹砂点石石成丹。丹成遗灶空陈迹，留与高人图画看。
天寒霜落雁来栖，岁晚川空雁不归。江海一身多少事，清风明月我沾衣。
百尺危楼四远明，人从鳌背戏沧溟。乾坤到处皆在目，山海何人更作经。
南人羁旅不成归，梦绕南枝与北枝。安得孤根连夜发，要当雪月群明时。
霜重天高日色微，颠狂红叶上阶飞。北风不惜江南客，更入破窗吹客衣。
未衰筋力先扶杖，能救衰年十二三。八百老彭嗟杖晚，可怜矍铄马征南。
闻道潜溪千叶紫，主人不剪要题诗。欲搜佳句恐春老，试遣七言赊一枝。
露晞风晚别春丛，拂掠残妆可意红。多病废诗仍止酒，可怜虽在与谁同。
城南名士遣春来，三月乃见腊前梅。定知锁著江南客，故放绿阴春晚回。
生平浪学不知株，江北江南去荷锄。窗风文字翻叶叶，犹似劝人勤读书。
老作儒生不解事，江南有田归荷锄。北窗风来举书叶，犹似劝人勤读书。
百舌解啼泥滑滑，忽成风雨落花天。城南一段春如锦，唤取诗人到酒边。
雨馀禽语催天晓，月上梨花放夜阑。莫听游人待妍暖，十分倾酒对春寒。
破卯扶头把一杯，灯前风味唤仍回。高阳社里如相访，不用闲携恶客来。
佛子身归乐国遥，至人神会碧天寥。劫灰沈尽还生妄，但向平沙看海潮。
借水开花自一奇，水沈为骨玉为肌。暗香已压酴醾倒，只比寒梅无好枝。
冲风冲雨走七县，唯有白鸥盟未寒。坐中更得江南客，开尽南窗借月看。
千仞溪中石转雷，汉家万骑捣虚回。定知献马胡雏入，看即称觞都护来。
平生绝少分甘处，身要从师万事忘。霜雁叫群倾半枕，梦回兄弟綵衣行。
十日狂风桃柳休，常因酒尽觉春愁。泰山为肉酿沧海，料得人间无白头。
村落人家桃李枝，无言气味亦依依。可怜憔悴蓬蒿底，蜂蝶不知春又归。
花开岁岁复年年，病眼看花隔晚烟。春去明明红紫落，清风明月是春前。
柳似罗敷十五馀，宫腰舞罢不胜扶。年年折在行人手，为问春风管得无。
山回路转水深深，欲问津头谷鸟吟。隔岸野花随意发，小蹊犹忆去年寻。
生涯萧洒似吾庐，人在青山远近居。泉响风摇苍玉佩，月高云插水晶梳。
君家秋实罗浮种，已作累累半拂墙。莫遣儿童酸打尽，要看霜后十分黄。
日长吟院无公事，燕入花开必有诗。莫道南风吹雁去，春来亦有北风时。
月明遥夜见秋高，桂影依稀数兔豪。散发行歌野田上，一樽可慰百年劳。
新春江上使星回，不为离人寄早梅。爱惜幽香意如此，一樽岂是等闲来。
雨洗风吹桃李净，松声聒尽鸟惊春。满船明月从此去，本是江湖寂寞人。
看镜白头知我老，平生青眼为君明。舞姝别后閒珠履，已报丝虫网玉笙。
栽竹养松人去尽，空闻道士种桃花。昨来一夜惊风雨，满地残红噪暮蛙。
我已人间无所用，鬓飘霜雪眼生花。东坡兄弟来虽晚，折箭堪除蚀月蛙。
日极江南千里春，谁今洒笔可招魂。向人犹作故时面，翠竹苍烟一万根。
病来十日不举酒，回施青春与后生。满袖东风惬人意，见君诗与字俱清。
平时游此每雍容，掩袂今来对晚风。白首同归人不见，黄山依旧月明中。
风尘点污青春面，自汲寒泉洗醉红。径欲题诗嫌浪许，杜郎觅句有新功。
邂逅相将倒一壶，看朱成碧倩人扶。欲眠甚急须公去，能略陶潜醉后无。
色深林表风霜下，香著尊前指爪间。书后合题三百颗，频随驿使未应悭。
帘幕阴阴不见人，日斜窗影弄游尘。风和睡起鸟声乐，天地无私花柳春。
眼入毫端写竹真，枝掀叶举是精神。因知幻物出无象，问取人间老斲轮。
草色青青柳色黄，桃花零落杏花香。春风不解吹愁却，春日偏能惹恨长。
凌云一笑见桃花，三十年来始到家。从此春风春雨后，乱随流水到天涯。
百亩清阴十万竿，一溪流水四围山。太平无用经纶者，乞与闲身向此闲。
笋随人意疏处生，清风如归自来去。虽然不与俗子期，阴过邻家亦销暑。
万事相寻荣与衰，故人别来鬓成丝。欲知岁晚在何许，唯说山中有桂枝。
瘦藤拄到风烟上，乞与游人眼豁开。不知眼界阔多少，白鸟飞尽青天回。
学书但学溪老鹅，读书可观樵父歌。紫髯将军不复见，空馀岩桂绿婆娑。
道人终岁学陶朱，西子同舟泛五湖。船窗卧读书万卷，还有新诗来起予。
逢人怕作宣明面，为米误折渊明腰。光阴客里深相忆，泉石家山特见招。
曾是霓裳第一人，曲终认得本来身。多年不作东风梦，閒却蔷薇一架春。
李白桃红气味奢，早须分付醉吟家。春风春雨难期信，便是无言做落花。
怯雨宜晴不识愁，去随青草牧春牛。无人古路歌兼笑，归去山花插满头。
老僧拂榻人不知，独与清风事来去。朝昏宴坐向轩中，此身便是清风主。
老僧拂拭待游者，云骨一片莓苔青。尘埃万事心若醉，到此不觉令人醒。
瑶林中有翳桑儿，鼎贵生涯不救饥。愿缩天人散花手，放渠奔走趁晨炊。
年来踪迹叹飘然，一笑相逢莫匪缘。多谢老僧勤记我，预将消息梦中传。
白云留客客不住，云在青山客归去。回头惭愧清凉人，长共白云闲一处。
半浓半淡四山景，快雨快晴三月雷。桥影不随流水去，渔歌偏带夕阳来。
闲将绿绮弄清音，招得青山作故人。烟霭谩呈千样巧，松篁长贡四时新。
投老归来万事休，北窗一枕足清幽。虽然不得行胸臆，幸喜身无千岁忧。
晴云当午争挥扇，晓雾生寒又着绵。此是岭南春气候，日中长有四时天。
萧萧初觉澹云轻，飒飒如闻转树声。收拾光辉浑在眼，应知骑省赋初成。
宫阙岧峣俯碧空，九门未晓月朦胧。马嘶南陌东风远，回首神京一梦中。
年年把酒对黄花，一任西风醉帽斜。今日无钱还对菊，不知何处酒堪赊。
清明时候雨初足，白花满山明似玉。十里春风睡眼中，小桃飘尽馀新绿。
年来饮酒不濡唇，蘸甲今朝始为君。颇似昌黎当日语，人皆劝我若无闻。
玉肌冰骨不多枝，半映清池半近篱。寒雪尚迟新月早，横斜分影到涟漪。
朔风寒日澹孤芳，冰雪相看有暗香。但得横枝临却月，不须斗酒博西凉。
吞舟尺泽岂能容，此地谁知著卧龙。当日春风生笔底，至今山色十分浓。
苍烟翠雾两冥迷，秋雨丛深不作泥。冷叶寒枝须管领，亭亭会见拂云齐。
湖边幽胜满青莲，到处时时泊画船。竟日涟漪吟不足，欲归重看水中天。
群山总入玉壶中，只有沧波映远空。独钓寒江晚来雪，凭谁画我作渔翁。
乱山深处水边村，小艇初归未掩门。吹火煮鱼倾浊酒，半规斜日照黄昏。
白浪初看云出门，惊涛旋见大江奔。不因江海雷霆斗，安识蛟龙窟宅尊。
空陂流水淡泠泠，小立舂锄点远汀。烟雨半收山更好，知谁不唤作丹青。
竹外江头带雪看，花中清绝画应难。玉肌瑩骨冰姿瘦，单著生绡怯暮寒。
荷叶商量贴水开，乱红无数点苍苔。穿帘双燕复双燕，把酒一杯还一杯。
十寻杰阁倚云隈，淡霭轻烟照眼来。山色不随天际远，溪流长为水深回。
微云初月澹层城，络纬声连促织清。北雁不来千里信，西风还起故园情。
乞得君王一曲湖，笑他三径就荒芜。欲知千古高风在，月落寒山影自孤。
几岁思归今得归，一筇三径共忘机。寸肠满贮愁千斛，的当回头觉昨非。
五言未数韦应物，八面须还秦少游。花气湖光吟鉴水，雷推雨电赋黄楼。
白练铢衣翠袂斜，洗妆不著脸边霞。天寒日暮倚修竹，初见仙人萼绿华。
青绮丛中蹙绛纱，碧云阙处抹晴霞。凌霜窈窕含朱彩，消得愚溪作意誇。
堂上横看江上洲，洲边春浪拍天浮。晴栏倚遍无多景，浩荡时时没白鸥。
泽国寒多春事迟，南来地暖意都迷。城阴雨过腊初近，梅子青青桃满蹊。
细雨将春上晓枝，东风吹绿到涟漪。长沟绕槛多佳处，小径穿花无尽时。
倒披绮裘草裹巾，酒醒玉山来映人。明月沧江故无恙，骑鲸何处狎龙鳞。
先生万事不挂眼，独向秋丛餐落英。未省折腰营五斗，悬知今日有渊明。
潦收池净见鱼行，木落山空鸟语鸣。更待夜深来徙倚，要看霜月斗波清。
水边岂无清江使，石上自有黄冠仙。更须唤取辽东鹤，便是人间不老泉。
人生七十古来稀，今日愚年已及期。从此光阴犹不测，只应天道始相知。
亲宾何用举椒觞，已觉闲中岁月长。不学香山醉歌舞，只将吟啸敌流光。
忆昨方陪上相筵，召书忽到菊杯前。主人举酒勤令饮，一醉秋风恰二年。
一别琅玕数亩阴，七年飞梦绕家林。北僧好事犹能种，偶向尘埃洒寸心。
不住年光衮衮流，莺花渐老使人愁。莺犹可听花犹在，再卜他时一醉休。
几度春风信陆沉，曾题醉笔写花阴。诗情不复随风乱，今日花前对展禽。
别都观阁玉栏干，尤称褰帘把酒看。唯有三冬多病客，拥衾时听夜声乾。
竹暗横窗日已曛，我方酣寝学羊欣。银钩铁画应无限，乞取先生一练裙。
春来苦雪夏来寒，南去愁霖北去乾。又报丰年无一事，乞身远去可能安。
向来三叠泣阳关，犹望归来肯自宽。今日重过更席处，却思人世别离难。
雪意垂垂体不佳，十年人日寄天涯。老来只有穷相守，忍使奴星结柳车。
小艇相从本不期，剡中雪月并明时。不因兴尽回船去，那得山阴一段奇。
寒泉中有小峥嵘，种得芭蕉积渐成。一叶似抽人不见，坐窗头白眼犹明。
乞君山石洪涛句，来作围床六幅屏。持向岭南烟雨里，梦成江上数峰青。
荷橐临门门未开，多泥穷巷遍苍苔。始知犹胜杜陵老，旧雨客来今亦来。
一春雾雨暗溪山，城北城南断往还。政是晴时君又去，望君烟艇有无间。
凉风急雨夜萧萧，便恐江南草木彫。自为丰年喜无寐，不关窗外有芭蕉。
未快溪桥踏雪心，朝阳已复上遥岑。可怜昨夜琼瑶迹，化作春泥尺许深。
南渡年来两鬓霜，牡丹芍药但他乡。即从江水浮淮水，便上维扬向洛阳。
一棹从来十五年，眼中髣髴旧山川。砚材犹伏岩深处，已吐鹅溪素上烟。
宁开白眼视公卿，不要公卿眼借青。争利争名醒处看，读诗读礼醉时听。
同年同郡更同官，无适非同况岁寒。最是西湖好同赏，却相先后到长安。
四十馀番送岁回，百年身世半摧颓。更将四十馀番送，岁定相辞不复来。
大道要为天下公，割吾所爱以归侬。北窗不在西湖上，惊见飞来湖上峰。
绛玉裁花碧玉茎，亭亭香远韵逾清。群仙竞倚西风笑，为报临淮政已成。
公家事毕更何为，回眷钱塘臂欲飞。留客故人虽意厚，倚门有母待儿归。
乘闲赢得答江山，答了江山未得闲。堕泪碑中恩有剩，凌烟阁上事犹悭。
闲去闲来自在嬉，故人不记问于谁。都来一个真消息，安用频更可漏为。
旧以书生新保章，衣冠法合改其常。中年不觉青衫好，暇日宁从野服强。
僧与白云同住山，梦同云出觉同还。勿移枕席下堂去，堂下吾疑是世间。
今古销沉几项斯，由来作者不祈知。看渠一片怜才意，合把黄金铸敬之。
并堤松柏与云齐，月夜青山一望低。山鸟不惊人迹绝，步随流水到前溪。
六尺玲珑日日开，个中那解著纤埃。主人无耳谁求洗，试问声从何处来。
白葛乌纱一径长，心清草木自成香。何须炉里烟成缕，不用衣间紫作囊。
主人谁与解春酲，百斛香醪一小亭。兀兀泠泠俱可乐，醒来还醉醉还醒。
拜捧恩书喜满颜，马蹄遥望斗杓还。从今步步行平地，出得千山与万山。
烟波与客同樽酒，风月全家上采舟。莫问台前花远近，试看何似武陵游。
乱条犹未变初黄，倚得东风势便狂。解把飞花蒙日月，不知天地有清霜。
海天重叠四山云，半出星辰亦半昏。上得篮舆是中夜，两街灯照九重门。
西湖一曲舞霓裳，劝客花前白玉觞。谁对七桥今夜月？有情千里不相忘。
人间底事有方壶，剑截青摇界碧虚。试上殊庭瞻醉葛，仙云垂带护储胥。
紫盖横天整复斜，兴亡接翅似昏鸦。旧时石阙摩云处，荻屋荆扉一两家。
曾将一剑定全吴，斗大祠庭泣楚巫。故国神游应抚掌，芦花枫叶几年无。
江南九月未飞霜，木叶萧萧已半黄。行遍疏山山下路，满山唯有桂花香。
少日便怀丘壑情，看山看水饱曾经。如今积翠楼头望，看尽江南未了青。
笔端造化出天巧，写出江南雪压枝。谁道春归无觅处，横斜全似越溪时。
一出都门五见春，衣冠空染九衢尘。山林有约谁留汝，猿鹤无言解怨人。
小院闲亭长薜萝，鹿来穿径晚经过。夕阳萧散簿书少，窗里南山明月多。
小筑分明是隐沦，何妨随分乐青春。诸君莫笑茅茨陋，野意萧疏更觉真。
醉里眉攒万国愁，杜陵聊复傲沧洲。扶持何代无人物，鱼鸟飞沉得自由。
惨澹汀沙集暝烟，林间飞下羽衣仙。与君夙昔同心事，可与悲丝白作玄。
怒雷送雨五更残，文石花藤探借寒。腥秽百年须一洗，五云深处是长安。
酒莫多斟且缓觞，停舟沙步更徜徉。清江后夜长相忆，剩撚梅花诉断肠。
手斸蒿莱三亩园，红云一片小桃源。无端风雨连宵恶，检校残英有几存。
引袂天风几席傍，满城无处不甘棠。定知丹雀衔书近，趣拥弓旌入帝乡。
秀爽盘空翠不收，阴晴俱好更宜秋。沧江也爱楼头月，故抱青山月样流。
洞口车轮欲去时，江山风物动光辉。不须猿鹤相惊怨，自是君王未放归。
石磴高轩榜静游，度年红叶少惊秋。使君会得山僧意，不放笙歌到上头。
去时雪学杨花舞，归日花如雪样飞。何事杨花并雪絮，送人西迈送人归。
沙寒日薄水云愁，贼魏王吴一夜休。自是英雄元不死，至今犹占大江流。
紫薇浥露翠条深，捷捷灵乌振好音。全似冰岩亭上坐，四屏烟霭奏春禽。
不知占得几躔星，阅尽人间聚散萍。今日重来桥上望，依然杨柳两行青。
陈未亡时柏已苍，风来历历说兴亡。世臣元不如乔木，阅尽中原几战场。
入门一径小纡回，百本芙蓉手自栽。寄语后来须善护，三年犹及见三开。
铁瓮高资只半程，柴沟晓发暮金陵。莫言三宿何濡滞，已觉匆匆役此生。
雨过群峰翠欲飞，白云松径鸟声微。山僧閒卧鸣钟起，共话无生醉月归。
万绿枝头一叶黄，秋风恰则到林塘。晚云更作潇潇雨，拾得人间一夜凉。
风旗猎猎半攲斜，日日相传便到家。几度儿童骑竹马，斜阳影里簇汀沙。
君似春风自袭人，无情鸥鸟亦相亲。莫惊仕路风波恶，便忆家园自在身。
千峰下视尽儿孙，仙事寥寥不可闻。长作人閒三月雨，请看肤寸岭头云。
老来漫有爱山心，酒少茶多却不禁。一夜上方攲客枕，隔窗自伴冷猿吟。
山水连村不见村，冥冥细雨湿黄昏。秋山咫尺无人到，须信閒人不用门。
昨日南山今北山，山南山北几时还。世人只道僧閒好，未必僧閒似我閒。
何人骑鹤上瀛洲，清影明波正九秋。吹罢玉笙端不见，满空桂子有谁收。
不见风流李谪仙，彩笺谁继碧云篇。黄花零落芙蓉老，惟有青山似去年。
流水山閒无尽时，登临到处与心期。世人只爱桃源好，梅熟山閒怎得知。
桃源深处一招提，门对寒云路绕溪。长使千峰光景动，未应洞里老金鸡。
万松偃蹇插云根，四面诸峰尽子孙。日日飞烟云雾敛，不妨掌上看乾坤。
六国干戈擅霸图，先生谈笑有工夫。不知当日纵横梦，曾识水声山色无。
一溪高自扑岩来，寺在岩腰水抱回。林下老僧相顾笑，柴门今始为君开。
一峰傍倚两山朝，云里龙孙响佩瑶。长与幽人发高兴，不辞雨雪过溪桥。
正是江村欲雪时，柴门修竹见横枝。谁知句里生香处，只许疏帘半面窥。
雪中点缀精神好，月下横陈骨格真。更有风烟生别恨，隔帘遥望李夫人。
风捲浮云去复来，月明惨澹半帘开。人生乐事不可料，万壑千岩共一杯。
棋寻五老智识长，茶煮八公肌骨仙。应是青牛遗旧迹，不知白鹿去何年。
夜静秋清月朗天，时时霜鹤唳芝田。筑台正与仙人约，少驻人间五百年。
衰病难禁月色寒，何人更倚雪中栏。少年妙事今浑忘，折得梅花小阁看。
扫尽西风万叶红，梅花一色照青空。天公又恐太枯淡，故著红蓝染雪丛。
万朵千枝满谷中，含成谷口是墙东。先生老向花中坐，莫放东风落晚红。
能把玉箫传远意，难将彩笔写秋光。翠屏金鸭芙蓉冷，梦短却嫌秋夜长。
一春心事许谁同，金钥无声柳絮风。怪得枕中黄鸟唤，不知窗外海棠红。
次第花开次第飞，总堪饮酒与吟诗。绝怜新绿光如沃，何必繁英尽在枝。
絮尽花空碧涨浔，幅巾藜杖度前林。提壶爱我烦三请，拚与长瓶卧绿阴。
隐几何思此意微，鹤眠未熟觑吟机。踞炉炙脚童全野，应是前村踏雪归。
本是浮生江海客，持螯斫鲙酒家村。一瓶说与长年道，三日提鱼一到门。
万顷波中独钓身，短仓低屋旧丝纶。自怜清夜歌明月，谁共沧洲采白蘋。
一堤杨柳占春风，柳外群山细雨中。人苦未晴浑不到，只宜老眼看空濛。
十里荷风盖尽倾，城中忆杀水边清。催诗末用西湖雨，且送新凉入帝城。
低枝垂蕊逗疏阴，不学髯龙干百寻。此去江南知几驿，只今谁动故人心。
化工巧缀一枝斜，点玉凝酥碎叠纱。待得春来开满树，何如忍冻雨三花。
末上风光惊老眼，斩新香韵恼骚人。霜晴日淡虚庭里，玉骨幽贞不嫁春。
云昏水暖草萋萋，空谷无人独杖藜。却忆西江石楼老，送春花下子规啼。
含章英落佳人睡，却月香残水部诗。何似江南觅春信，和香先得最南枝。
旋融残雪点团茶，碧净红鲜朵上花。客散亭闲半湖水，月梳斜掠晚晴霞。
年年春色客中看，不管今年行路难。行到西湖春正好，万重杨柳傍栏干。
云连天远水连云，一片天光欲半昏。新月似怜新雁过，伴他孤影落前村。
空明不碍醉中行，月晕风生夜几更。篱落无声水天阔，露荷相倚钓舟横。
春衫曾著泪痕斑，才到年时怕倚栏。何处飞来双燕子，傍人还欲诉春寒。
曾嗟别去作西东，今喜重来笑语同。来日未多今又去，相思无奈立东风。
一片斜阳天北角，半痕初月水东弯。浮烟更拥云峰起，全似西湖远近山。
晴日无多雨日多，春藏花底暗消磨。一年尚有几春色，花若飘零春奈何。
半痕霜月晓窗低，三两梅花作伴栖。盂饮花边更风度，石泉汤泼嫩盐齑。
连日霏霏湿夕阳，洒衣沾席碎声长。暑天不是苦多雨，爱与人间生晚凉。
天上飞花报岁寒，西风相挟引栏干。平湖不认花多少，只作寻常烟雨看。
晴日暖风浑欲醉，游蜂啼鸟累相关。闲来芳径步幽草，更上高楼看远山。
一榻卧云长至日，半炉宿火欲明时。年年来此南窗下，不怕风霜容易欺。
一片云阴带日长，落花飞处燕泥香。耕畦桑坞年年事，万点春声夜对床。
少立沙头夕照明，柳风吹面酒初醒。东皋好雨一犁足，麦半黄时秧半青。
王谢风流盟未寒，枝藤杯酒翠微间。松花半落春山暮，云满一溪春水闲。
野水平流一带斜，去来征棹几年华。东风又染山光绿，好拂丝纶钓浪花。
已过重阳种菊花，留连秋色带霜华。休言明日朔风起，肠断天涯人忆家。
银漏疏风透玉屏，碧梧枝上雨三更。依稀似写华清恨，云冷香销梦不成。
楼上何人奏玉箫，数声和月伴春宵。断肠唤起江南梦，愁绝寒梅酒半销。
燕子声中日正长，读残书卷乱堆床。梦回却爱西窗寂，闲看松花带夕阳。
画阑目断楚云西，芳草连天客思迷。家在江南烟雨里，落花时节杜鹃啼。
城笳吹下暮云边，萤照书帷夜未眠。游子不堪征袖薄，西风懒诵捣衣篇。
溪傍好山添翠湿，亭依乔木得阴浓。有人欲踏青云路，认取城南第一峰。
閒多便可赋诗健，客少应能减酒豪。风雨六桥入图画，此身可并南山高。
凄凄吹笛裂寒云，羁客难禁醒坐闻。声逐逝波流不断，月明吹老戍回军。
龙岩戏墨作横枝，韵胜何妨不入时。黑雾玄霜遮缟袂，玉妃谪堕畏人知。
第一山前万里秋，野花衰草替人愁。中原好在平如掌，莫把长淮当白沟。
秀色回环眼倍明，醒馀洒面竹风清。快哉气且吞云梦，便欲飘然上玉京。
逝水光阴不肯停，又从菰黍重寻盟。平生不学采莲曲，只读离骚配酒兵。
萧萧六辔天边路，云竹风松正岁寒。欲洗衰颜换凡骨，应须九转大还丹。
十年无梦得还家，独立青峰野水涯。天地寂寥山雨歇，几生修得到梅花。
九十萱亲天下稀，平生教子欲何为。楚王肯立韩公子，良也归韩亦有辞。
九十萱亲天下稀，人无容力荷天慈。衣冠礼乐江东聚，此是痴儿奉母时。
杜鹃日日劝人归，一片归心谁得知。望帝有神如可问，谓余何日是归期。
来避秦人万事休，鸟啼花落几春秋。洞门深锁无人到，山自青青水自流。
一岁思君君不来，君来我去欠徘徊。归时只见留诗在，何日相逢畅好怀。
莲如君子甘离世，菊似逸民难出山。不信众芳□寂寞，天香流出满人间。
将军齐相夷吾后，不用干戈盗自清。回首江南望江北，故乡天际暮云平。
数版小桥横晚晴，两行古木弄春荣。不知多少夜来雨，水到岸头浑欲平。
叶脱风高天地秋，长江衮衮只东流。行人不折离亭柳，羌笛空吹落日愁。
故园红紫自芳菲，不在春风著意吹。待得征人重回首，枝头香雪已纷披。
本自圆成不在言，泥牛耕破劫初田。夜来风月霜威重，天晓昆崙戴雪还。
群花未发梅先拆，万木凋零柏转奇。云淡不彰节月影，烟轻那露引风枝。
月沉碧海龙非隐，雾锁苍梧凤不知。劫外森森无影木，垂阴自有未萌枝。
一叶扁舟信晚风，雨昏浑不辨西东。不因再到秋江上，争见芦花对蓼红。
白云绽处见明月，黄叶落时闻捣衣。劝君休去便休去，欲觅了时无了时。
赵州道个吃茶去，一滴何曾湿口唇。到此果能相见得，不妨全主更全宾。
劫火洞然俱坏了，随他去又不随他。春风吹转烧痕绿，楼阁依然有许多。
天不高兮海不深，白云飞处定关心。蒲鞋难上时人眼，那更西风叶落金。
红叶如花晓日晞，隔林深处叫黄鹂。听来浑似春风语，啼向西风不是时。
何必由他不必传，只图无事过年年。谁知一枕难成梦，落日春山树树鹃。
千年桂魄不肯死，夜夜在人头上飞。每爱中庭一方白，长天万里没云时。
瀑雪一千馀丈白，洞庭七十二峰寒。当年若也收归藏，此录谁知是别传。
海水缩，天风寒。一阳破坤，六阴生乾。君子之道日长，小人之道日消。
锦障桃花春色里，白衣雪屋月明中。此时此意无人会，海上仙山第一峰。
长者车来草舍荣，黄童白叟悉皆惊。一香未得谢临屈，廿里松云入梦青。
一雨一阴风未和，春从不快里消磨。桃花暗已随流水，空使刘郎惆怅多。
一位才彰五位分，君臣叶处紫云屯。夜明帘卷无私照，金殿重重显至尊。
跨水行人语不符，绝江足踏一茎芦。此时独自栖栖去，今日人将入画图。
来泛一杯千顷浪，去携只履万重云。自言传法传何法，故我思君亦恨君。
湖水湖山面面奇，烟云风月总新诗。悠然句意不及处，也解将牛作马骑。
霞服云冠游上苑，芒鞋竹杖过幽扉。故山青草累累冢，羞见先生化鹤归。
此力分明在不欺，不欺能有几人知。要明象兔全提句，看取升阶正笏时。
七珍八宝任君需，三物从来的是无。若向无中拈得出，不须见佛问何如。
几年惆怅限江东，暂喜沙头一笑同。依旧扁舟相背发，可堪回首月明中。
不出柴门三月彊，亦无诗句答风光。悠然自有深居乐，满径从教春草长。
无柰春芳损客心，每于江上独行吟。朝朝莫莫寒潮水，不似归愁一度深。
万里孤飞羽翼残，一声时复叫云寒。江湖群侣今难得，随处烟波且自安。
彭泽门前閒草木，丝丝那向路傍生。便教系得春风住，也与时人管送迎。
閒云一片又飞还，松桂萧森满旧山。后夜有谁相伴住，自听泉落翠微间。
病起山房四壁空，一年春尽雨声中。无人知道情怀恶，独倚溪桥看落红。
梦回四壁无人语，高树萧萧似有风。独起绕池行数匝，万山擎雪月明中。
更无一物献尊堂，剔出银盆耀雪霜。箭既离弦无退转，洞山收悔不思量。
定慧圆明不滞空，黄幡直下起清风。当时不得印宗老，卢能有过且无功。
尝闻学道不依形，道不依形不离形。不离不依犹寐语，寻思寐语本天真。
春有百花冬有雪，夏有凉风秋有月。若无一事挂心头，个里无私真廓彻。
菩提烦恼等空平，色里胶青用始精。盐入水中寻不见，□舌轻点笑欣欣。
大地山河眼里尘，自古至今强立名。只个绝边无缝塔，不曾来往逐人情。
非则善星生陷坠，广说不明宗正理。名闻利养接群机，业满生沉无间底。
粉骨碎身未足酬，念渠多劫力勤修。如今分付无人要，放体闲眠百草头。
入海算沙徒自困，无本随商过海门。眼睹千珍并万宝，归来不得一文分。
摘叶寻枝我不能，和根拔出示众生。只这菩提本无树，撩天映岳碧层层。
梦里明明有六趣，驴胎马腹甚滋味。负鞍衔铁偿他钱，何以今生早歇去。
游江海，涉山川，披云带雨足连天。道得亦来叉下死，三千里外为君传。
乍雨乍晴宝象明，东西南北乱云深。失珠无限人遭劫，幻应权机为汝清。
丝纶传得出宸帏，宣花春城类莫齐。妙握当途无字印，马蹄终不染尘泥。
风霜磨洗秋空清，月浴星河分外明。默默玉壶中自照，家传清白妙难名。
老大丛林快说禅，不将禅拄口皮边。谷深山远空无像，何处人呼应不圆。
圆虚里许得真游，离水犀通一点秋。机应无私登鸟道，妙同明月静随流。
未能老养卧林麓，要乞优恩除发须。濯足沧浪岁寒事，终来清友石菖蒲。
收把断襟喉，风磨云拭，水冷天秋。锦鳞莫谓无滋味，钓尽沧浪月一钩。
青山不用白云朝，白云不用青山管。云常在山山在云，青山自闲云自缓。
香风华雨政纷纷，春困何妨聊曲肱。三世佛相传寐语，觉来无我坏儿孙。
江湖春水欲生时，开尽梅花雁北飞。风雨满庭人不寐，小窗灯火夜深微。
月冷云深天上寺，桂花千树绕楼台。归时若对閒人说，莫道身从月里来。
中兴天子议攻车，叹息诸公屈壮图。行殿不开尘锁合，至今风雨暗金铺。
水中仙子并红腮，一点芳心两处开。想是鸳鸯头白死，双魂化作好花来。
白玉丛边碧玉流，见花无复为花羞。春风细雨溪山路，洗尽去年今日愁。
古松古松生古道，枝不生叶皮生草。行人不见树栽时，树见行人几回老。
灯点点，月团团，游人歌鼓闹中看。咫尺凤楼开雉扇，玉皇仙仗紫云端。
不曾生，不曾死，洞里桃花红照水。可怜开眼被渠瞒，人间天上风波起。
路绕悬崖万仞头，担泉带月几时休。个中拨转通天窍，人自安閒水自流。
月上女曾与么去，我今亦依如是住。明明今古不曾藏，一点灵光常独露。
几回梦到白云颠，欲往难禁懒病牵。何日相依倾倒夜，月寒千嶂一声猿。
十载中原一棹还，碧琉璃外更无山。扣舷三下知谁会，自作吴音唱月弯。
学海波澜捲未乾，几烦仙屐上林峦。天香吹落秋风老，不觉相携到广寒。
东西南北无门户，大地山河不覆藏。今夜碧天云脚尽，一钩月挂几人肠。
年年风景暗相催，雁叶初红雁又来。枕上一声闻最苦，江南人望寄书回。
青鸟衔书遍海涯，香风不返五云车。可怜夜夜瑶池月，空照蟠桃一树花。
阴阴苔坎乱鸣蛙，光射林霏落月斜。池面绿铺蕉叶影，露阶红遍凤儿花。
春风陌上野花香，目送北归鸿雁行。百里青山行不尽，隔烟啼鸟又斜阳。
马头垂柳复垂杨，日暖游丝满洛阳。贱把黄金买歌笑，不知流水去茫茫。
又见春风草色肥，凤楼尘锁燕飞飞。洛阳近日无花柳，犹恨多年不得归。
水天空阔正斜阳，何处山川是故乡。望断吴云心更远，寒鸦成阵雁成行。
明朝踪迹又天涯，不及同看九日花。莫道秋来难作客，心闲随处即吾家。
绕岸奇峰半没烟，满窗凉影竹涓涓。双鸠并睡枯桑上，一鹭闲行白水边。
寂寞灯花慰客情，湿云收尽月还明。夜寒不作东归梦，坐听空山落叶声。
凛凛清风上拂天，直持霜操透心坚。最怜一种身难屈，咽雪餐毡十九年。
五月山中长对雨，一春湖上懒看花。杜鹃莫恼麻衣客，何处野泉不是家。
雨过山林近暮钟，片怀寂寂对孤松。夜深笛怨梅花落，月照人间睡正浓。
石里烟云护洞天，一条流水狭通船。金华仙子如相见，应问人间是几年。
两年相伴白云间，一棹秋风又独还。目断江南无过雁，小楼寂寞对青山。
只隔青山百馀里，都无消息是何如。春来虽有游人使，逆旅情怀懒作书。
一树梅花独对门，雪风吹雁没寒云。梦魂昨夜东南去，行尽江山不见君。
此外无花耐岁寒，花魁今古品题难。清香合让梅为最，阳艳丛中许牡丹。
柳外田园耕野苔，长安谁又弃官来。黄花亦谓先生死，岁岁重阳少得开。
凤城楼阁蔼春风，湖水绿平桥影红。蛱蝶倚花香梦暖，管弦声断夕阳中。
一峰突兀上虚空，石怪藤幽树树风。四面白云人不见，磬声如在有无中。
老尽春风蝶未知，绿阴深处啭黄鹂。如今不作看花念，空对垂杨惜别离。
草埋苔染石麒麟，曾是何年富贵人。雨打梨花寒食近，王孙骑马自游春。
细雨斜风绿满郊，春风初度杏花梢。衔泥自向朱门去，不管茅檐有故巢。
夜航忧雪到桑麻，冬暖春寒感物华。中有五陵年少客，只怜桃杏冻无花。
门前绿树无啼鸟，庭下苍苔有落花。聊与东君论个事，十分春色属谁家。
金叶银茎报有秋，明珠万斛堂中收。自从一饱家田饭，不用埋头向外求。
出门握手话分携，古路迢迢去莫追。却笑波心遗剑者，区区空记刻舟时。
金鳌一掣沧溟竭，徒自悠悠泛小舟。今日烟波无可钓，不须新月更为钩。
一气转一大藏教，顿渐偏圆权与实。无边妙义炳然彰，元来一字也不识。
即心即佛莫妄求，非心非佛休别讨。红炉焰上雪华飞，一点清凉除热恼。
今朝已是三月半，到处桃花开烂熳。多少游人眼不开，灵云一见疑情断。
山入春江雨不收，江寒得傍翠云裘。谁家山影风帆转，误作梨花一段愁。
江南初见一枝春，陇月霜钟亦可人。不管玉堂岑寂夜，误随驿使马蹄尘。
梨花吹雪渡清明，天亦那知倦客情。一院春寒无看处，黄鹂欲诉不成声。
老去尘沙两鬓蓬，祇馀破帽裹西风。何人共醉黄花底，惊起翻鸦趁断鸿。
天与湖光镜样平，道边野草亦知名。邻翁莫讶归来晚，未必山如锦瑟清。
低著疏篱宽著天，春风不撼楚江船。无人为挂屋头眼，明日清明花可怜。
花老香微春始来，禁寒唯有雪相陪。无情谁为添愁怯，雨后风前亦可哀。
试问人间有底忙，好将春事报春光。直饶日日花前醉，一季都来九十场。
穷心何必在三椽，直透归宗一味禅。翻忆当年曾卷起，无端又展与人眠。
往事明明是梦中，发霜那有旧形容。客床对卧秋深雨，听得邻僧半夜钟。
北山松粉落轻黄，濯雨虾须麦吐芒。槐火石泉寒食后，十分春事属农桑。
蕙帐烟凝昼掩关，落花时节雨阑珊。客来惊起还乡梦，绕屋春风绿树寒。
不是风兮不是幡，一重山后一重山。青春雨过无馀因，独倚危楼望刹竿。
招提依约在烟萝，酒旆风微拂钓蓑。欲税云林归卜隐，山灵应笑赚人多。
一篷春雪泛西湖，不觉和身入画图。千古暗香疏影在，谁云骨冷不容呼。
元无一滴鼓波澜，发得头来海样宽。举棹迷踪知几许，桃花误作武陵看。
纷纷枝叶乱如麻，不惜从头与一划。惊起铁蛇忙窜草，樵歌声彻老卢家。
拨云寻蕨到层峰，荆棘林中有路通。拈起一拳全杀活，漏篮无底贮春风。
万叠遥岑绿打围，晓寒空翠泼禅衣。幽禽唤起萝窗定，闲看春云带雨归。
霜拂金鞍玉坠腰，鸡声催入紫宸朝。何如云壑饱清梦，残月半窗松影摇。
拂苔高卧白云根，梦绕春风锦绣园。蓦听采樵歌一曲，醒来月挂客愁村。
万里澄江雪霁时，玉壶一色冷含辉。渔翁认得烟村路，柳线穿鱼带月归。
活被人埋汝水濆，新丰一曲杳无闻。可怜娇舞曹家女，不嫁春风嫁白云。
具通方眼放■盲，争肯先人一步行。穷四部洲求逊让，看来不出老先生。
风前不见花中叶，雨后难寻叶底花。蜂蝶纷纷过墙去，只疑春色在邻家。
谷口残春黄鸟稀，野梅山杏暗芳菲。百千幽胜无人见，红白路花相杂飞。
行尽孤山碧四围，春光和暖恰相宜。微风披拂香来去，正是群芳烂熳时。
自挽狂澜制百川，致君何日不尧年。由来八座尚书贵，盛事骎骎海内传。
湖边春色十分深，恨满枝枝被雨淋。羌笛一声何处曲，等闲惊起故园心。
积翠千层一径开，篮舆歇处见株梅。为君绕树须千匝，谩使诗肠日九回。
隔水深深几树芳，巧如施粉妒何郎。好风领略知人意，时去时来管送香。
风静寒塘花正开，直须冰雪作梯媒。时平不怕山荒寂，霜晓无人我独来。
竹里梅花映白头，梅花欲动忆吾州。只今且为梅花醉，试问梅花可忍不。
衰草连天惨淡黄，梅兼白雪一时芳。谁知老子懒成癖，花落花开已两忘。
出门纵步细哦诗，正是山中多景时。顾我于兹诗有兴，流莺百啭最高枝。
细草疏花自在春，悠悠烟水似天津。垂杨一径深深去，白鸟双飞不避人。
风流尽付小园春，浓麝分香入四邻。何事晚来微雨后，山花如绣草如茵。
道方时险拟如何，今古疏愚似我多。否去泰来终可待，尚须客里访蹉跎。
镜中老色日侵寻，更有江湖万里心。心许故人知此意，为吾因掉白头吟。
竹舆穿雨上疏山，寒涕垂颐独掩关。病客欲眠浑不寐，白猿啼在白云间。
道是东风不世情，树头吹得叶冥冥。凭栏一笑斜阳里，贪看春山如许青。
平居懒与慢相亲，养拙藏愚春复春。已信此心安此命，世情奈值不容真。
莫因居此与名疏，未可唐捐肘后书。昼短夜长须强学，青春不再汝知乎。
路绕崖悬万仞头，檐泉带月几时休。个中拨转通天窍，人自安閒水自流。
身世悠悠不系舟，得随流处且随流。今朝有酒今朝醉，明日无钱明日愁。
无地无锥未是贫，知无尚有守无身。侬家近日贫来甚，不见当初贫底人。
同时照用不同时，权实双行作者知。有得虽然亦有失，还他龙虎自交驰。
一切法离分别相，依前诸相自如如。春风影里乾坤大，无限江山开画图。
虚而灵，空而妙。冷而看，默而照。亭亭雪，没青松，杳杳云，藏白鸟。
剑为不平离宝匣，药因救病出金瓶。南方自古清如镜，何必无端用甲兵。
药病相治见最难，百重关锁太无端。金鹅道者来相访，学海波澜一夜乾。
休向千峰过好时，白云高卧趣还卑。涂中无限未归客，不待相依更待谁。
七尺岩藤握便行，旧山归去几多程。相逢忽问迢迢意，应发春雷动地声。
红芍药边方舞蝶，碧梧桐里正啼莺。离亭不折依依柳，况有春山送又迎。
帆挂澄江雨霁时，绿铺春岸草离离。定乾坤句轻相送，逢著知音举向伊。
雪老当年曾入岭，真禅今日又思乡。孤帆隐隐曾唯我，月照夜涛空渺茫。
孤危不立道方高，入海还须钓巨鳌。堪笑同时灌溪老，解云劈箭亦徒劳。
经旬抱疾阻春霖，莎砌重重藓晕侵。曾约偕游未能得，暮山空锁碧云深。
故国休言万里程，为官为释且分明。道存不必曾倾盖，俱有清风匝地生。
春光冉冉岸烟轻，水面无风钓艇横。千尺丝纶在方寸，不知何处得鲲鲸。
雨过云凝晓半开，数峰如画碧崔嵬。空生不解岩中坐，惹得天花动地来。
晓天云静浓霜白，千峰万峰锁寒色。骊龙失珠知不知，无限平人遭点额。
无缝塔，见还难，澄潭不许苍龙蟠。层落落，影团团，千古万古与人看。
远念依依阙附书，还同秋水淡相于。冲云况是曾无定，几掩寒蟾出太虚。
一叶落，天下秋。一尘起，大地收。有意气时添意气，不风流处也风流。
日正暄，春已暮，落花片片随流去。拄杖枝头一点红，馨香遍界无人顾。
田园隐密白牛闲，近揖湖光远对山。何似踏翻无寸土，上方香积在其间。
懒向人前送又迎，飘然去路一身轻。到家有问到家句，雨过潇湘秋月明。
一口尽吞三世佛，近来出世佛犹多。为吾问讯老思大，底事不能开口何。
来去客情千样别，高低主礼一般施。相逢不饮空归去，明月清风也笑伊。
不如随分纳些些，何处青山不是家。玉笛横吹皇化里，风前清韵彻天涯。
内亦空兮外亦空，不施橹棹不张蓬。听它东去又西去，谁管漫天鼓黑风。
怪雨狂风势欲倾，阴垂六合见云腾。一条瀑布岩前落，界破青山千万层。
遇物合人仰祖风，弊衣遗在一池中。秋风吹破春风补，不犯清波一线功。
突出山前古寺基，赵州闻得便攒眉。寥寥今古无人共，一片断云天外飞。
大夫去作栋梁材，无复清阴覆绿苔。今夜月明风露冷，误他千里鹤飞来。
市桥日莫蹇驴嘶，双袖龙钟醉似泥。回首长安泪沾臆，落花何处杜鹃啼。
万仞嵯峨鸟道难，剑轮挥处骨毛寒。泥牛昨夜归沧海，吸得西江水尽乾。
杏花枝头蛱蝶飞，似郎游冶忘归时。杏花落尽蛱蝶去，郎不归来向底嬉。
满眼春光万物华，小桥杨柳近人家。谁将上下楼台月，化作金莲一夜花。
猿鹤忘机不计年，芭蕉晴绿半平檐。青山似与身相入，尽日无人自下帘。
雨馀蛙吹歇池塘，庭院人闲日正长。独倚画栏看不尽，海棠无处是山光。
二月花阴已觉迟，黄昏帘幕燕归时。小栏独立无人处，春雨春寒总欠诗。
雨过山城日又西，西风一阵木犀开。莫将心事凭秋雁，恐带边愁入梦来。
渔歌听尽欲狂吟，一径人家柳影深。天意似嫌花信早，东风吹雨又成阴。
满林烟树已纷纷，溪上猿声不共闻。唯有青山半庭月，夜深应与故人分。
晚来无语立东风，一片闲情在碧空。人老杜鹃浑不管，柳花飞尽夕阳红。
吟罢新诗祇自看，晓风吹恨上阑干。夜来雪满前山路，谁对梅花说岁寒。
绕堤杨柳暗渔舟，二月风光淡似秋。几度笙歌人散后，夕阳依旧满红楼。
疏疏绿叶起清风，屈指巡檐数不穷。幽致果然难比况，此君未必在其中。
南北东西几路头，来来同载一扁舟。月明夜静沧浪里，一掣锦鳞随直钩。
风幡影里眼麻迷，为是知音却不知。毕竟碍膺除未得，寒松千古替伤悲。
自古及今，灯灯相续。匝地普天，灯灯无间。助发实相义，今朝正月半。
放汝孤猿任自由，万山云树正含秋。不知今夜啼明月，又使何人泪暗流。
偶来溪上纵闲吟，泉石深藏便有心。莫拟他年访幽迹，白云青嶂更难寻。
萧萧墓后千竿竹，郁郁坟前一树松。此处不须兄弟哭，自然相对起悲风。
移花来种草堂前，红紫纷纭间淡烟。莫叹朝开还暮落，人生荣辱事皆然。
属兴难忘水与山，救时箴戒出其间。读终翻恨吾生晚，不得斯人一往还。
兰在深林亦自馨，岂因风雨阻鸡鸣。由来君子须谋道，不为时人有重轻。
花开花落尽由风，数日荣衰事不同。庭下晚来犹可玩，绿苔芳草缀残红。
魏阙林泉趣本同，随缘来往兴何穷。闲宵访我茆堂宿，湖水无波月照空。
黑风衮衮六花轻，天列阴崖势欲倾。到此只知肤粟冷，夜深谁听瀑泉声。
出则无心应有声，眇然天地亦难铭。可中别有通神处，见说年来分外灵。
祇为到头乾不尽，纵饶见火亦难吹。年来岁往消磨去，不许春风管带伊。
千钧之重一毫轻，好向聊将尉客情。纵拟怪松为玉树，月高依旧可怜生。
南宗北祖争衣处，雨洗风磨石尚新。灵迹岂知千载后，丛林犹有昔时人。
踪迹由来久避秦，洞门深锁古台春。落花只为随流去，便有寻芳拾翠人。
昨日因过竹院西，邻家稚子隔溪啼。山寒水肃半黄落，无数归鸦卜树栖。
地窄天宽古所闻，诛茅分得半溪云。有时梦觉萝窗底，懒听前峰鹿叫群。
海凤飞来不敢栖，旧条新刺利如锥。茫茫出得出不得，只许拚身到者知。
剪木依山巧凿池，已知写影到人稀。一奁寒玉坐来久，但见双双白鸟飞。
灵迹宣符岂易量，故应祥彩发天藏。真风不逐三韩去，直至如今草木香。
山空木落岸云轻，吹面霜风有几程。明月脩江归梦急，入门先祝老人星。
百非路绝透离微，四句情忘发上机。竹密不妨流水过，山高岂碍白云飞。
即心是佛外忘求，心佛圆明不假修。云净远山千点翠，水和明月一天秋。
数声归笛离春浦，一片孤帆过洞津。到岸舍舟常式事，何须更问渡头人。
光非照境境非存，光境俱忘复是痕。百鸟不来春已老，落华流水绕江村。
一手动时千手动，一眼观时千眼观。既是名为观自在，何须拈弄几多般。
湖上春光已破悭，湖边杨柳拂雕阑。算来不用一文买，输与山僧闲往还。
二三尺雪山藏路，一两点花春到梅。将此赠君持不去，请君收拾早归来。
月里姮娥不画眉，只将云雾作罗衣。不知梦逐青鸾去，犹把花枝盖面归。
快骑骏马上高楼，南北东西得自由。最好腰缠十万贯，更来骑鹤下扬州。
有佛之处不得住，无佛之处急走过。三千里外摘杨花，他日归来举似我。
云满空阶书满床，开门对面是清江。多时不看梅花影，閒却中庭月一窗。
篷底攲眠醉复醒，君山只在两眉青。浑家不管兴亡事，一味和云看洞庭。
幽谷白云藏白雀，拟心栖处隔山迷。直饶不住栖心处，犹落怡山第二机。
一手动时千手动，一眼观时千眼观。自是太平无一事，何须弄出几多般。
描不成兮画不就，赞不及兮休生受。本来面目没处藏，世界坏时渠不朽。
图列千山开画嶂，带围一水绕蓬瀛。脚头未举已先入，不用门前弹指声。
不是风幡不是心，从来只为少知音。举头万里长空外，唯见白云流水深。
无数青山伴我行，更将清浅濯尘缨。枕流漱石真吾事，买片闲田就此耕。
即心即佛眉拖地，非佛非心双眼横。蝴蝶梦中家万里，子规枝上月三更。
唱拍相随特地新，舞衣歌版不须呈。云间独有箫韶曲，未肯流传取次人。
一片孤云不露丑，白云儿倚青山父。鹤巢灵滴梦初回，新月半钩升万户。
寂灭真功元无体，无功妙旨太深深。同中有异粗中细，异中有同念里心。
银河翻浪拍空流，玉女停梭清露秋。天上一年真一日，人间风月自生愁。
酒难忘处能消日，雨不愁时任戴星。欲和新诗无好语，竹窗灯火夜晶荧。
水绕孤城意自由，远山无数郁相缪。月明又作中秋好，白发相望在两州。
风雨经时忆对眠，秋声愁绝雁横天。未应放却西楼月，得酒宁须问圣贤。
马上还逢江上春，冷烟和雨作红尘。不堪柳絮催行客，也有桃花似故人。
诗翁爱竹有佳句，诗就移官可奈何。密叶岁寒应更好，剩来和雪看婆娑。
九陌歌呼属后游，一蓑风景付渔舟。相逢且向南溪看，玉作灵山万石楼。
晓猿夜鹤寂无生，春至山禽百种鸣。步绕新泉聊洗耳，由来心与地俱清。
杏花无数连村落，也有人家挂酒旗。春色撩人只供醉，却怕风吹易醒时。
桃李欲开天雨雪，二月山城无奈寒。赖尔狐裘来送质，更须樽酒放愁宽。
小雨惊秋滴夜阑，晴云和日晓斑斑。谁怜客舍尘埃底，犹得西湖一两山。
红覆薰笼锦不如，万株相倚占春馀。小窗睡足花阴里，何似天香下玉除。
紫橐光华稳致身，会看功业上麒麟。丈人久误人间世，莫忘他年蕙帐春。
北窗松竹夜萧骚，诗就呼儿进浊醪。睡美不知新雨足，晓来南涧水声高。
妾愿为云逐画樯，君言十日看归航。恐君回首高城隔，直倚江楼过夕阳。
世上无情似有情，俱将苦泪点离樽。人心真处君须会，认取侬家暗断魂。
芙蓉落尽荷叶黄，西风测测梧桐凉。岁登讼息休吏早，林间独坐歌还乡。
画船西去水成乡，玉管朱弦出上方。衰病不须多酌我，次公非酒亦能狂。
层楼飞观压溪流，缥缈当从海上求。病间体轻尘虑静，好追仙子御风游。
画舫新成水拍堤，悲丝急管韵参差。吟风啸月年年事，未省曾经兴尽时。
火衰水劣病馀身，未散虚空一聚尘。更欲强招年少客，折花同赏梦中春。
暖日催花落夕曛，轻雷一夜变重云。安舆少滞无多怪，涩雨悭风自古闻。
三十六峰凝翠霭，数千馀仞锁岚烟。轩皇去后无消息，白鹿青牛何处眠。
犹记年时看水嬉，不如此夜月相宜。仙翁一醉非尘世，为问姮娥知未知。
枝封苍藓澹花疏，一种风流高更孤。试问约斋三百树，林中还有此枝无。
我似冥鸿弋犹慕，君如放鹤去还归。秋空今日真成去，好伴闲云自在飞。
落花影里步春阑，飞鸟翩翩相与还。若得把茅成小隐，等閒来往两山间。
晓出都城暮入山，杖藜萧散易开颜。松风五里未行尽，隐隐疏钟紫翠间。
十日阴寒雪不成，腊残春近更霜晴。深山高卧如春暖，绕鬓飞蚊自在鸣。
弹彻悲风更广陵，沧浪一为濯尘缨。邯郸枕上梦初觉，喜听檐閒秋雨声。
自言几载不闻琴，屡听清弹苦契心。少待庭柯蝉噪静，为师更作醉翁吟。
望郎三度到长安，垂上青云作好官。暂向江东一澄按，却归径著侍臣冠。
投暝人家欲睡时，雨声不断水平池。回头已过三江渡，醉看车中总不知。
诗老为花空自忙，想应未识此奇芳。青枝绿叶何须辨，桃杏安能如许香。
离觞别泪为君倾，行李匆匆欲问程。不用阳关寻旧曲，图中端有断肠声。
雨洗春山空翠新，登楼不见送鸿人。薜萝清夜月依旧，无复新诗泣鬼神。
几年种竹未成丛，一日归来翠扫空。尽好闭门高枕卧，从今日日是清风。
折腰乡里愧陶潜，五斗黄陈饭莫嫌。一介古来难取与，先生伤惠我伤廉。
盈盈一水望牵牛，欲渡银河不自由。月照纤纤织素手，为君裁出翠云裘。
钓得鱼来日又斜，潮回无路可归家。炙鱼当饭且一饱，閒看白鸥飞浪花。
藓壁轻飞雾雨寒，一帘清漱玉珊珊。游鳞莫羡层澜去，镂雪雕冰满肺肝。
火云收尽天逾阔，野艇归来日未斜。秋思满江禁不得，又吹长笛出芦花。
渔舟一叶江吞天，诵翁此句心茫然。不知何处有此景，而今忽堕吾眼前。
梦绕孤山欲断魂，竹篱茅舍雨纷纷。何心更作巡檐事，明月枝头照泪痕。
琉璃为地水精天，一叶渔舟浪满颠。风肃肃，露娟娟。家在芦花何处边。
露湿芳桃午未乾，花时全似麦秋寒。征衫不敌东风力，试上邮亭曝背看。
幸有平生古战场，不妨高卧到羲皇。一朝冀北空凡马，须信骅骝道路长。
梨花月淡珠帘捲，柳絮风轻粉蝶飞。宫漏无声窗欲曙，霓裳催舞广寒妃。
季也东归何太迟，伯兮西望屡吟诗。茅檐昨夜雪深尺，人在篷窗知不知。
雨过长江浪拍城，迢迢羲驭水中行。舟人指点云开处，喜见青山一抹横。
井梧飞叶送秋声，篱菊缄香待晚晴。斗柄横斜河欲没，数山青处乱鸦鸣。
绝怜修竹知人意，更爱双泉不世情。回首旧游浑似梦，却因多难悟无生。
古木阴阴六月凉，幽花藉藉四时香。丝桐清夜作三弄，明月入帘风拂床。
老来方欲卧林泉，一蹑红尘只自怜。已与山灵有成说，秋风归骑急加鞭。
江花岸柳太多情，长逐春风管送迎。我亦思归归未得，夜窗愁听杜鹃声。
西风黄叶埽空庭，舞鹤翩翩堕雪翎。一阵清风通鼻观，木犀亭下读骚经。
断雁声边小雨来，菊花强半卧苍苔。乍寒天气虽宜酒，冷淡无心把酒杯。
雨后轩窗无一尘，窗前松竹更清新。不妨踏遍莓苔地，遗我青鞋有故人。
天上真龙去不回，世间凡马谩争驰。少年气习今犹在，袖手时来省断碑。
晚牧归来月在山，夜深茅舍不胜寒。栖乌欲动催翁起，快傍烟汀把钓竿。
暮春河水暖春晖，浴罢悠悠自坐矶。弄柳乘风兴未尽，高歌一曲日西归。
圣贤自古执其中，允执此中万理通。万理由来心自得，心同方是理大同。
青荷小小初凌水，梗直中虚不著尘。为道人心本然处，直虚原与物为同。
古木阴中系短篷，杖藜扶我过桥东。沾衣欲湿杏花雨，吹面不寒杨柳风。
月薄西山夜气清，就床攲枕不胜情。姮娥似欲相钩引，特地窥窗巧献明。
随意幡花剪缀新，杯盘草草簇芳辛。还欣好景平生事，赢得旬馀分外春。
弱植卑丛冻易摧，百花谁伴雪花开。如今最识春先处，红紫纷纷亦漫栽。
碌碌随人未足旌，折腰趋走太清生。绝怜抗直陈公子，晚欲凭书入帝城。
长羡南枝笑北枝，东风能早亦能迟。而今满树浑无那，管领春光更有谁。
万顷烟光入客舟，不堪风雨扰离愁。慇勤小伫江头话，试问垂杨可系不。
见说龙门不可攀，自惊容易得承颜。从今洗眼湘江上，看取功成鬓未斑。
芳心都付蜜纷披，薄恨狂蜂有底知。红雨一番春事罢，绿阴谁把酒杯持。
杨柳阴阴一径苔，先生曾是手亲栽。几年杖屦追随乐，今日翻成梦里来。
凡农主客两相依，以富资贫政所宜。要彼力耕吾有望，借粮借种莫迟迟。
户容学屦坐常满，囊有诗篇家岂贫。笑我淡交寒似水，势无可热亦无嗔。
一声暮笛穿云裂，数点昏鸦破雨飞。惆怅满颠丝样白，倚门伫立望谁归。
入寺层层百级梯，野堂更与白云齐。平观碧落星辰近，俯见红尘世界低。
望穷山下疑无路，行入壶中别有天。花落春岩朝带雨，月涵秋谷夜闻泉。
人物于今叹渺然，孤坟宿草已生烟。日暮行人道傍舍，应何年少共谈禅。
野花幽草满庭除，生意绵绵接太虚。独坐空斋无一事，呼童三径乐教锄。
向来曾醉呼猿洞，乱石崩云拥坐隅。谁料七闽烟瘴底，半岩风物似西湖。
斋居独卧小禅房，暂得心閒气味长。一炷炉熏春睡足，此身疑是在家乡。
挥翰等閒游戏尔，谁能十日画一水。烟云杳霭咫尺间，远势应须论万里。
六月冲炎出问囚，归途因泛剡溪舟。短篷块坐如深甑，却羡清寒王子猷。
斗酒千金未易沽，声声何事劝提壶。山禽岂解知人意，不道思家饭也无。
篮舆兀兀梦初回，怪底幽香触鼻来。日暮天寒正愁绝，谁家篱落数枝开。
夹岸鸣钟早渡回，冥冥江色未全开。西庵要看千峰碧，更有江南半月梅。
笔间云气生毫末，纸上松声听有无。收得三茅风雨样，高堂六月是冰壶。
野水潺潺平落涧，秋风瑟瑟细吹林。逢人抱瓮知村近，隔坞闻钟觉寺深。
今朝才见雪泥乾，日薄云低又作寒。家山千里何时到，溪上梅花正好看。
殿中佳气带春容，天上云谣落晚风。独向下陈沾醉斝，羡君清卧寄诗筒。
霜鳞分不登枯肆，丹实全应胜木奴。欲效野芹羞献去，敢期佳什坠骊珠。
修竹无多宅一区，先生曾此隐西湖。诗言不喜书封禅，亦有馀书补世无。
庭松永昼啭春禽，天气初晴又半阴。惆怅此生多病恼，正看行乐独伤心。
霜风吹雁入南云，千里征人枕上闻。欲问梁园近消息，月沈星转五更分。
六年守郡在天涯，冬暖无因见雪华。今日复看千里白，强怜寒色作诗誇。
何事苍苔数点红，晓来花片落春风。可怜春色兼花尽，今古此情无处穷。
昔年同向腊中回，曾绕栏干折早梅。今日独来攀旧树，风翻黄叶下苍苔。
几领笙歌来赏胜，为怜山水每忘归。洞中时与林僧语，不信红尘有是非。
此山胜处非人境，长有烟云拨不开。信是天公悭绝胜，晴曦端为使君来。
举头便是长安日，弄袖时飘梦泽风。茂苑久抛飞鸟外，楚台遥在碧云中。
西风吹下一庭秋，秋自无聊花更愁。醉脸晚来红拂掠，未妨萧瑟却风流。
向人未肯吐芳心，玉困香融己不禁。久矣禅心无色想，如何对此独沉吟。
乱山深处碧波流，隔岸垂杨系小舟。无数桃花伴春梦，梦中还作武陵游。
乱山深处出楼台，秋入群松万壑哀。岚翠逼人清似雾，滩声落石响如雷。
凉夜无云星自流，池塘促织早知秋。远更不受重城隔，时逐西风到小楼。
谷口无人烟树迷，雨添新瀑下前溪。思家只作归程看，疑有春深杜宇啼。
碧天如水片云收，雁雁西风字字秋。江上有楼休独倚，夕阳衰草几多愁。
西风挟雨过江来，水树烟村罨画开。待得夜晴窗有月，横斜祇欠数枝梅。
诗困权时卧竹窗，梦闲随雁到衡阳。觉来落日窥帘影，茶鼎松风泼鼻香。
雪中独爱此花开，莫笑花飞委绿苔。骨里有香吹不散，明年依旧领春回。
渊明昔赋归去辞，后世寄声焦桐丝。先生弹罢和者谁，春山花落啼子规。
瑞草如梅早占春，谁将龙凤付仙人。烹来盏内花犹白，浇出胸中不语尘。
六代繁华难重问，此时兴废动吟情。空流一带秦淮水，朝暮惟闻鸣咽声。
浩浩霜风万木寒，高吟大醉出长安。杖头一卷金丹诀，尘世何人借得看。
倦客登临力已疲，高僧故索小窗诗。江山最好君知否，春去秋来烟雨时。
诗人得意吐还休，长要胸中此境留。千载风流今始解，剡溪夜半有行舟。
玉佩珊珊怯暮寒，青霄夜半蹑飞鸾。真妃似念寻芳晚，别剪琼花与客看。
能言鹦鹉锁金笼，夜夜家山桂子风。羡杀双鸠有閒福，相呼相唤柳阴中。
露坐空庭竹四围，夜深更不掩柴扉。茫茫云海月未上，苍耳满园萤乱飞。
悬崖结屋层层阁，眺远开窗面面峰。云起半天齐碧瓦，风生万壑响长松。
西京千古帝王宫，无限名园水竹中。来恨不逢桃李日，满城红树正秋风。
平生爱菊与梅花，菊比渊明梅似逋。谁知此道今寥落，爱菊爱梅人也无。
鹤唳柴门月过墙，梅花如雪满林香。风光直许闲人占，不耐闲人夜亦忙。
日日虚廊步百回，吟边时有可人来。西湖处士诗名世，老向孤山亦为梅。
诛茅无地结庵迟，借得人家近翠微。何事树禽惊不起，也应知我久忘机。
三五人家住一湾，近城无路去来难。溪边自结同吟友，松柏青青到岁寒。
青山如主复如宾，相对无言意自真。富贵不应忘此味，从来世上少闲人。
几度看山愧白鸥，身名心事两悠悠。何如醉醒寒江上，风捲芦花雪满头。
朝来五马去寻春，谁信家家甑有尘。枕藉道傍宜细问，恐非芳草醉眠人。
踏破溪边一径苔，好山好竹少人来。有梅花处惜无酒，三嗅清香当一杯。
横冈下瞰大江流，浮远堂前万里愁。最苦无山遮望眼，淮南极目尽神州。
江天惨澹日凄凉，木未经霜叶未黄。今日楼头一杯酒，明朝行客在谁乡。
久不相逢喜合簪，相从未久又分襟。扁舟自逐便风去，却恨无情江水深。
寻幽揽胜老犹勤，但觉吟身瘦几分。净洗一生尘上眼，细看七十二风云。
几簇云烟几段山，画成烟雨渺茫间。扁舟三两溪桥上，一路更无人往还。
白首无聊老病躯，一心唯觅死头颅。时人误作梅花看，今日枝头雪也无。
五百年前作此亭，亭前古木绿阴清。而今古木无存者，赖有新亭系旧名。
日日言归不得归，今朝真个是归期。西楼烟水南楼月，别后何人更有诗。
千载江湖共此心，老来相见怕分襟。手搔白发望君至，车马不来溪水深。
东风满架索春饶，三月梁园雪未消。剩馥何人炷兰麝，柔枝无力带琼瑶。
东海边来南海边，长亭三百路三千。飘零到此成何事，结得梅花一笑缘。
萧萧风雨送行舟，小泊垂杨古渡头。不忍缓行江上路，落梅片片是诗愁。
十二楼头花正繁，朝回环佩五云间。金鳞不动春塘满，天上仙人爱静閒。
僻寄僧房锁月萝，惊来客屐卿云莎。病侵瘦骨寒于水，却说冲和占得多。
礼属群趋上宰前，两郎奉册侍臣宣。坛前拜跪升烟罢，随处群工署奏篇。
老雁长云横蜀道，归鸦落日倚江城。摩挲少日生祠记，忍听虞歌薤露声。
不随洛俗占灯影，不学荆人问紫姑。卖得薪来卜油去，丰年还似去年无。
欲识真人千古心，疗饥独有杏成林。岂无世上閒桃李，要使人从实行寻。
摩挲潘叟跨驴图，便拟移家向此居。素富素贫随处乐，世间何地不嵩庐。
入山佳趣已成无，何事犹驰门外车。书里一丁总忧患，人间六甲有孤虚。
蓬莱云近绮疏明，鹤砌分茶午梦晴。何似林间看不足，并呼鸥鹭狎齐盟。
竹外皋禽相与和，湖边沙雁自由飞。美人醉踏梅花月，笑领明年春事归。
云外衔山日半环，传杯共惜片云欢。莫疑来日是来岁，万古光阴只么看。
从渠满腹贮千年，遮莫挥毫动百篇。入到圣门无一事，东西日月自行天。
只期玉女是用谏，肯为金夫不有躬。想见江南两肤使，天涯憔悴鬓成翁。
夫容布叶乱田田，尚忆前年对二贤。今度观亭人独立，一江风月意谁传。
宇静昼窗长似岁，心清夏簟冷于秋。是间消息君知得，看尽区中浪白头。
穷檐小市百年州，浅濑平沙万古流。天运人谋镇如此，晚醺时上驿南楼。
急景应如赴壑鳞，感时心事可怜生。湖边雁序殷勤叫，持寄新诗念故人。
浓露繁霜著似无，几多光彩照庭除。何须更待萤兼雪，便好丛边夜读书。
草堂灯暗雨萧萧，欲话分携重郁陶。何事琴中犹怨切，凄凉调里鼓离骚。
离丛并长对禅扃，乍见翻疑是一茎。我恨与师居隔郭，他生愿似此君生。
芳草垂杨弄色初，山中好酒想踌躇。他时驷马乘如祖，莫忘今朝跨蹇驴。
骑驴觅驴真可笑，以马喻马亦成痴。一天月色为谁好，二老风流各自知。
暮云收尽溢清寒。银汉无声转玉盘。此生此夜不长好，明月明年何处看。
捣练子，赋梅音。云底江南树树深。怅望故人千里远，故将春色寄芳心。
故人已了中兴事，赢得溪头一钓竿。唤起先生同一笑，青山自在白云闲。
入夜云来宿两窗，明朝云去照三湘。也知远岫无心出，解后为霖亦不妨。
梅子青青荔未丹，葵丘缩戍便之官。莫言屋矮位卑甚，早晚高人振羽翰。
学箫学鼓少年群，准拟春来奉使君。自向雕笼作行队，安排好曲写殷勤。
一岁之事勤在春，一日之事勤在晨。一生之事勤在少，一端之事勤在新。
高沙风快走苍云，小艇供鲈摘紫莼。野泊终朝爱清景，不辜閒禄太平身。
一株怪石数茎筠，明月清风不系身。石月无痕竹无韵，寓轩消息与君陈。
惜也天然一段奇，如何万古罕人知。慇勤为语从游子，孰是思为孰是疑。
勿认胸中一团气，一团气里空无地。既空何地更何义，此无广狭无一二。
雪月风花总不知，雕奇镂巧学支离。四时多少閒光景，无个閒人领略伊。
五十年间万事空，懒将白发对青铜。故人只有桃花在，惆怅无情一夜风。
清泉白石君家物，美竹名花可旋移。幽赏定知随处榜，更须时展放翁诗。
行遍人间病不禁，鬓毛饱受雪霜侵。茅檐一夜萧萧雨，洗尽平生幻妄心。
笔下文章信有神，西来避地不无因。要看银汉从天落，一洗人间万古尘。
聚如浮沫散如云，聚不相将散不分。入郭当时君是我，归山今日我非君。
分飞南渡春风晚，却返家林旧业空。无限离情似杨柳，万条垂向楚江东。
昼役人功夜鬼功，阳开阴阖几时终。不闻掷土江中语，争得盈流一水通。
故事顺时羞角黍，旧仪乘节浴兰汤。人间凉麦欣时豫，天上薰风爱日长。
宫中应节垂金缕，天上迎祥捧玉卮。更奏开元羽衣曲，年年长愿侍瑶池。
重访隐斋留雅咏，将归禁署促东辕。晓猿夜鹤君家物，不恋南湖只恋轩。
自别三城十九年，重来旧迹总依然。鲤庭兼是鱼符守，戏綵承颜慰目前。
莫问竹风来不来，竹间已自绝尘埃。贪看池上能言鸭，小立桥边称意苔。
漠漠行云晴复阴，野花垂湿晚沉沉。游人莫怨天多雨，况在东皋春已深。
晚凭又阁望西东，细雨微烟澹碧空。造物使谁匀画手，山川平远有无中。
午斋香饭本盂耕，坐向孤庵思愈清。下目平原千万里，稻花风自掌中生。
露华月色澹轩庭，风过时同从籁鸣。谁挂机心在弦索，有弦宁更有全声。
重叠荒山满四围，征鞍系剑背斜晖。遥知梁国白云下，此际吾亲独倚扉。
无言以手寻佩环，寒暑迭运雕朱颜。八骏踏地几时遍，六龙驾日何年闲。
雨隔疏钟晓不知，春风吹梦过江西。雨声破梦北窗响，卧意江西路亦迷。
忽忆前年科第后，此时鸡鹤暂同群。秋风惆怅忽吹散，鸡在中庭鹤在云。
纷纷从此见花残，已觉长绳系日难。楼上有愁春不浅，小桃风雨凭阑干。
章沟传漏过三更，霜压寒威特地生。苦恨回环窗外铎，几番幽梦不教成。
楼前轻雪未全销，偷得春光入嫩条。似向东风犹旅拒，可能浑忘舞时腰。
淡烟轻日簇谁家，微出青旗一带斜。对景似嫌春意老，更摇疏影扫残花。
远烟芳草媚斜阳，萧索邮亭一望长。尽日倚栏还独下，绿杨风软杏花香。
弄黄含绿叶开眉，最有春来次第知。生计任随栽者意，却嗤松柏不禁移。
寺枕隋家废苑前，登高还此会僚贤。凭轩莫赋悲秋事，剩撚黄花送酒船。
中秋宜月不教晴，人倚危楼意未平。任是他时圆更好，争如今夜略分明。
塞上区区罄拙勤，回头芳岁已三旬。何须更殢中山酒，日日忧边似醉人。
牡丹殊绝委春风，露菊萧疏怨晚丛。何似此花荣艳足，四时长放浅深红。
春早凡花百种荣，秋芳能得几多名。仙家八月灵葩发，不与寻常俗艳争。
上尽危梯望社榆，乱山千叠隔吾庐。四方尽是男儿志，敢叹离群与索居。
孤臣何以报君恩，愿泽坤维轸虑分。却笑乖崖懒重去，有诗羞见华山云。
舍车弭盖争寻胜，坐石携泉旋煮茶。可惜湖山天下好，十分风景属僧家。
九日年丰狱讼稀，望君同醉乐无涯。樽前慰我区区意，只得登高一首诗。
下峡孤舟快似飞，西江归去一天涯。乡人故眼知君否，功行如今无不为。
器洁泉香忻得醉，慇勤分与洞中人。知君一饮无穷乐，和气三田长似春。
月印苍波入夜寒，寂寥灯火水天宽。儿孙未解谙风色，几度船头失钓竿。
倚栏曾此望沧溟，延颈移时类鹤形。别后几回关梦寐，终求精笔写丹青。
舣棹湖亭又访山，寺楼登赏十三间。更寻半隐先生迹，一拥朱轮未得还。
景入天台日日新，安车千里去寻真。路逢白发老翁问，父子同游有几人。
石桥吾祖昔留诗，句有天寒树著衣。山下老僧能叹咏，诸孙三岁与光辉。
君念亲闱肯暂留，吾居子舍尚优游。逢人为道归迟意，正似江湖不系舟。
我车出蜀十年强，感旧情怀未尽忘。有问老衰师为道，心如冰雪鬓如霜。
不逢棋酒与莺花，古观高吟字字嘉。好事独来终日赏，诸翁争去著诗誇。
暑威何处称疏慵，百本修篁小槛东。时遣清风送消息，此君都在不言中。
森森乔木得诸邻，雾锁云埋不记春。报得看看鳞角就，为君惊起梦中人。
花阴柳榻常攲枕，月色侵门不下关。因讽君诗想佳景，夜凉依约梦魂间。
山光物态弄春晖，莫为轻阴便拟归。纵使晴明无雨过，入云深处亦沾衣。
种柏东城次第高，便惊苍翠映霞朝。有心解报公封植，不学群芳艳易凋。
弱枝秾艳逐归轮，装出雕盘露色新。满酌酒卮聊自庆，一年齐见两邦春。
平桥背郭红尘断，净宇临溪绿树深。何日君闲同命驾，凉风吹袖听莺吟。
望外物容澄似水，坐中秋力凛如刀。此身直愿乘双翼，飞上三峰第一高。
西风满眼荻飞花，楚泽秋光一半差。庖鳖好期张仲友，捲帆应带海山槎。
澹烟苍翠笼高树，密竹交加隐曲堤。水调向终人欲醉，夕阳稍近戍楼西。
芙蕖满地水浮空，不意江湖入望中。独把一杯送归客，可怜羁思满秋风。
城头雪色连云色，池面冰光乱日光。泥滑应须劳杖履，幽期恐后野梅芳。
自无金骨凌风相，心愧仙翁度世方。一听山中白云曲，已如挥手谢华阳。
小径连村行几曲，垂杨未绿草成蹊。门前野水还如带，恐是仙源使客迷。
朝阳破雾水浮空，极目江湖一望中。三十六陂冰雪解，鱼龙鳞鬣动春风。
弱柳低花俱有意，浅沙深竹总无尘。从今不恨交游绝，还倚东风作主人。
新年已觉有春光，宿雪无多映夕阳。竹箭晴来依旧碧，柳条暖去不胜黄。
共醉江南日落春，悲歌一曲思离人。却寻陈迹愁先乱，况复青青柳色新。
半夜暖风吹朔雪，东城南陌晓来春。郊光野气望不极，柳意梅香愁向人。
春来百花次第发，红白无数竞芳菲。解向人间占五色，风流不尽是蔷薇。
欲种梧桐满碧轩，春风岑寂映琴樽。虽未能令丹凤至，要须长绝众禽喧。
东郊问俗拥征辕，天与为霖破郁烦。惭愧泰山云触石，误疑刺史雨随轩。
粉萼朱华俱满丛，莺喧蝶舞乱春风。前年手种今年看，自觉淹留已老翁。
碧海仙山拂太微，春风蟠木发瑶池。人间日月知多少，坐见高花烂漫时。
小楼西望那人家，出屋香梢几树花。只恐东风能作恶，乱红如雨堕窗纱。
送腊迎年越岭梅，几时随驿过江来。上林桃杏矜颜色，已老东风寂寞开。
秋云欺日不得光，西风送雨寒苍茫。北来鸿雁翅羽湿，那能自致凌天翔。
碧树凋零满眼秋，黄鹂飞去使人愁。翰林仙老斋房客，犹恨人间岁月流。
空山日午东风起，积雪半消岩下池。逐胜不知芳草远，长谣石上失回期。
绿华清盖满方塘，雨洒风吹著处香。净埽钓矶双树下，醉攲凉枕弄秋光。
浮云不动月微明，锦帐香寒梦易惊。犹觉春风花未发，独闻宫漏出重城。
隋家昔日歌舞地，荒草满庭烟雾深。犹有老松长百尺，悲风来动海潮音。
涛翻鹭羽连天白，山叠屏风到海青。客路浮生两如寄，万重波里一浮萍。
仙家千载亦何长，人世空惊日月忙。洞里桃花莫相笑，刘郎今是老刘郎。
屡闻白雪题诗句，饱见黄花泛酒杯。岂是一枝能五色，相随次第雪中开。
西风攲叶撼宫梧，早怯秋寒着绣襦。玉宇无人双燕去，一弯新月上金枢。
少有閒人访寂寥，薄云淡日早春朝。庭花弄蕊萱生笋，时见东风趁柳条。
雪霜雨露平分尽，旧紫新红次第开。自是馀花芳意薄，那知春去不重来。
好饮本来身少事，徒歌非是曲弥高。若能全疗诗书癖，用底聊均笔砚劳。
下马呼人问直庐，归墙因读旧时书。黄花绿叶庭槐影，噪雀鸣蝉宛自初。
绕岸便须多种柳，满湖仍为遍栽莲。长条翠盖成阴日，我欲移舟处处眠。
一窦险若到平处，裂壁忽见天共明。水深不敢投石响，潭中惟恐神龙惊。
朝见紫云生霏霏，暮见紫云归戢戢。有时飞鸾舞上下，料是仙人潜出入。
使旌巡稼欲观农，赏景留宾大衮东。溪锁豹眠闲雾露，台雕凤集旧梧桐。
深深尽陌倚朱门，腮粉轻红湿泪痕。寂寞绣屏人未见，杏花疏雨立黄昏。
春光未老杨花飞，游子此情伤别离。扳折杨柳赠离别，骎骎匹马归何时。
碧玉为池白玉堤，千林万木尽花开。携宾欲觅开尊处，祇得清香辨野梅。
绕郭依依柳渐青，绮罗深处画船横。坐中唯欠贤乡老，把酒向风无限情。
千条玉箸挂岩前，一派银潢泻碧天。疑是鲛人在山泣，乱流珠颗落危颠。
承明待诏尽名儒，一愿当君奏六符。独笑开元供奉客，惟将歌句奉欢娱。
晴日春风花气浮，少年嬉逐满扬州。谁怜居士身常病，独坐空船理白头。
渺渺清波百里浮，昔游曾是一扁舟。十年人事都如梦，犹识湖边旧客邮。
风霜满面使胡归，洗眼看君喜可知。更出佳人对红烛，今宵醉倒欲何辞。
朝凭秦望紫玉几，莫倚卧龙青锦屏。平生爱山今日足，尚恨轩冕萦吾形。
一梦江湖三十年，青山隐隐水漫漫。当时把酒谁人在，回首重来独倚阑。
去年冬至第一日，省墓人回船过急。不知两眼血乾无，使我时时为君泣。
诗老今朝颇安否，且来同酌一杯酒。虽无鼓吹相欢娱，自可笑吟相拍手。
人为多情乃送君，余虽不送情更深。破窗半夜风霜冷，危坐灯前为子吟。
平生志在青云霄，十年不飞藏羽毛。夫子乃是知我者，吟诗赠子何辞劳。
耳听人言似不闻，心于时事若无分。一生已是青山物，更欲将身换白云。
我向灯前置酒杯，南轩北户一时开。如今正是花时节，且放春风数路来。
我是白云云是我，自知云我不须分。时人若问山翁意，看取山头一片云。
一片花飞减却春，共君同作管花人。急将步障围载圃，莫使狂风近四邻。
我共梅花情最深，左持樽酒右持灯。持灯持酒岂辞倦，却是春香不自胜。
绿杨何处不相逢，到处伴他花草红。只为人閒苦离别，更无情绪管春风。
且寻绿院朱扉好，莫看山前水畔容。肌肤瘦尽春风甚，更被春风舞不供。
一点胭脂淡染腮，十分颜色为谁开。残灯欲尽书帏闭，犹有清香半夜来。
金编诵处无人见，玉洞题时有凤知。昨夜忽然何处去，月中吟就白云诗。
人閒日月分庭过，天外星河入户流。是物化金无所用，满田种玉不曾收。
先生坐时云满裳，先生卧时云满床。白云终日自来去，若比先生云尚忙。
昔日闻人说上清，如今高步太元庭。有时却忆红尘事，恰似梦回并酒醒。
曾乘秋浪泛银河，拨尽閒云恣浩歌。明月一环来拂面，玉龙十万总随波。
我是江湖都一掬，海水虽深不濡足。待教平地产明珠，但恐世人更多欲。
我曹意者非忘物，自是为仙无奈何。海水玩来如股掌，人心难处甚风波。
欲赏寒梅先有期，却嗟人事又差池。西山雪后东风急，应是寒梅烂漫时。
峡上相逢惟话道，湘中一笑又成诗。竞将酬唱誇新句，不为穷愁减昔时。
此楼此景他州无，天高水阔连平芜。绿杨深处杏花发，日暖数声山鹧鸪。
平生登塔与登楼，乱尽乡心送尽愁。试上南山山下塔，依前怀古复悲秋。
无处登临百尺楼，若为销散仲宣忧。拒霜寒菊常烟雨，愁满江城冷澹秋。
声入高梧翠竹边，故携枕簟北窗前。无端唤起江南梦，记得扁舟夜不眠。
一曲流泉对草堂，何人与续帐前香。清诗自共秋风老，依旧钟声送夕阳。
霜风吹老菊离离，水外秋云送雁飞。来伴谪仙闲杖屦，满林丹叶衬斜晖。
古木寒鸦噪夕阳，六朝遗恨草茫茫。水如香篆船如叶，咫尺西陵不见郎。
丞相旌旗久不归，虚堂宁止叹伊威。绿槐楼阁山蝉响，青草池塘野燕飞。
住山人少说山多，空只年年忆薜萝。不是自心应不信，眼前归计又蹉跎。
为觅少年心不得，当时感旧已潸然。情怀此日君休问，又老当时二十年。
役役尘埃倦客情，偶逢佳节得闲行。凭君为把如椽笔，便向苍崖记姓名。
当日昌黎系缆初，曾瞻双阙整冠裾。致君尧舜今谁是，想像闻韶更起予。
霜晴却见湖山好，境静方知日月长。陶令醉多难入社，时来采菊饮秋香。
见僧便问曾到否，有言曾到不曾来。留坐吃茶珍重去，青烟暗换绿纹苔。
贵异天然应有时，六宫春苑少相随。星攒半夜天轮迥，烛晓东闱帘静垂。
离城别阁暗愁时，月落星分信马蹄。风扫晓霜林木迥，夜深汀岸火生微。
曾是去年赏春日，春光过了又逡巡。却是去年春自去，我心依旧去年春。
急须乘兴赏春英，莫待空枝谩寄声。淑景暖风前日事，淡云微雨此时情。
世路衮衮何年休，青山白云且淹留。千寻飞雪下岩窦，落日洗耳前溪头。
道旁桃李斗芳菲，欢意长随断梦归。梦去梦来何可计，春风斜日雁孤飞。
断知无乐亦无忧，薄有田园沧海头。得意已同毛义去，欣然载酒上东舟。
水南残钟水北清，浮云断处玉钩明。持杯欲饮还看帽，十里春江如镜平。
谁道渊明不善饮，亦知太白爱题诗。浪醉浪吟成底事，不如高卧过当时。
月落山时鱼鼓鸣，华堂不动夜来灯。人间扰扰方多事，谁似炉间白发僧。
日道缠南复缠北，蓬户长开少人迹。三噫七哀非我意，我身乃是投荒客。
庭下乱生春草花，夭红不称野人家。漫开漫落无人折，留得孤根数寸槎。
齐山落景覆青溪，溪上幽人半病羸。曾作潇湘江上客，水风山月合相知。
青山古木隐禅扃，一炷清香数卷经。却笑担囊南北客，强寻言语学无生。
闲来无事对山屏，古涧寒松畅野情。是处岩华高下色，几般幽鸟往来声。
白云处士入云中，三尺焦琴百尺松。长啸一声寒涧远，千崖万壑起清风。
潺潺石磴泻红泉，路蹑丹梯入紫烟。岩有高人无问处，庵罗双树碧参天。
雪意将成腊欲来，乱山深处见寒梅。化工若与人情比，此树多应未及开。
休王其如各有时，开荣方遍又春归。东君忧在阳功乏，多少閒云天上飞。
嵌空寻尺立池津，池北池南孰可邻。草树自羞还自笑，凋荣一节任天真。
花发蒙亭画景舒，浩歌应叹食无鱼。灵岩恨不同真赏，且把新诗慰子居。
座隅平地是云山，爽气无穷六月寒。梦得祗知图未善，不知能画不能完。
我爱双峰若并趋，钧然苍翠傲荣枯。定应天意成真概，磊落相依道不孤。
夜初乘兴上城头，白玉蟾蜍碧玉天。爽旷襟怀谁得似，谪仙身世岂非前。
近郭风光日日新，城头溪上互寻春。欲知昨日篮舆客，便是今朝画舫人。
半惨半舒云外日，似无似有水边风。羁愁不为阳和减，只恐因春绿鬓空。
二月已破三月来，青春白日映楼台。劝君更饮一杯酒，一月人生笑几回。
青云意气已参差，白发精神祇自嗤。喜汝登科年尚少，好摅事业趁明时。
十月临汀气候讹，桃花零落发林阿。也知欲趁春风媚，争奈穷州地暖何。
屏名锁翠势弯环，境胜全疑出世间。枕石眠云乃其地，谁能先向此中閒。
乔木开花似水莲，画图远自昔人传。化工既许殊凡品，落在遐方亦可怜。
鲈鲙白鲜盘玉缕，莼羹涎滑煮龙髯。可怜水月交光夜，一笛西风自捲帘。
仙佩玲珑白玉寒，每来常与寺僧看。忧民未有林泉约，重到岩前为解鞍。
隐德家声累世闻，考槃幽涧作闲人。夭红过眼随荣谢，菊秀兰香自占春。
楼居且欲趁虚凉，九月江风未变霜。强把一樽开醉眼，长安不见又残阳。
可怜一雨洗焦枯，卷尽浮云日上初。独倚高楼聊写望，骨清神爽欲凌虚。
一岁登楼只欲归，得归人事信难知。重来跨马三千里，楼上春风为我悲。
楼外青山似故人，雨馀山色静无尘。青山依旧人还老，一片离愁挂晚春。
欲上层楼足力微，世情尘事老方知。离骚一曲何人会，空使潇湘鬼物悲。
世情弹指旋成尘，物外论交只与君。试拣松阴投石坐，一杯分我建溪云。
伴我林间倒一樽，西湖紫翠变黄昏。鸟迁深树鱼依藻，客散樽空亦闭门。
不服丹砂不养真，老来天与健精神。自怜五十头垂雪，始见人间百岁人。
深深楼殿妙峰攒，竹露松风夏亦寒。莫道西湖近乾浅，此中曾有老龙蟠。
轩窗得地向湖开，要客登临共一杯。白鸟探鱼长不去，清风吹水等閒来。
湖外青山案几横，卷帘幽坐少逢迎。一钩香饵看鱼上，万顷金波待月生。
一湖绿水当窗净，百里青山卷箔开。只恐夕阳催客去，不嫌幽鸟趁人来。
仙庭射的斗崔嵬，紫翠飘飘落酒杯。更待春阴须一往，要看雷雨过湖来。
云影暮时莺语低，花枝深处蝶魂迷。青楼不远要佳客，锦缆牵船更向西。
青春又送一年来，不道春霜两鬓催。春浅春深春自老，且将怀抱向春开。
花开游女斗明妆，马上谁怜白首郎。社叟从今歌击壤，诗人不用叹繁霜。
花枝自倚青春笑，客恨须凭浊酒迷。望断夕阳无问处，只今应照故园西。
知君本是紫霞仙，梦入瑶池泛酒船。功行已成真驭远，却嗟尘世阅遗篇。
一轩潇洒静无尘，万柄荷花别是春。莫道南州无北客，壁间犹对洛阳人。
万里行人辞故乡，登高回首更重阳。黄花折尽碧云晓，未听离歌未断肠。
绰约芙蓉照碧湍，红绡衫薄不胜寒。吹香洗露情多少，只得元戎一饷看。
昨日恩书许拂衣，今朝著句咏将归。芦花明月无人占，一笑劳生早息机。
悠悠江水绿于苔，杨柳迎风眼半开。行客不如沙上雁，每逢春暖即知回。
凭栏尽日看山色，攲枕连宵听水声。一点红尘无入处，戴家池馆近清明。
不辞耕遍主家田，日暮归时欲饱眠。渡尽惊波莫回首，后来犹苦牧儿鞭。
轻舟幸借东风便，帆挂危樯掣惊电。万群白马度天门，谁道澄江静如练。
不到藏云四十年，寺名重换屋新迁。清泠不变当时味，只有庭心一眼泉。
投老应须结主知，翱翔郎省已多时。南风一送轻舟去，更与何人细论诗。
皎皎群峰照画栏，深深岩窦逼人寒。雪中更看玲珑雪，纵有丹青貌亦难。
出城霜霰侵衣冷，入寺云山掠眼明。幸有青钱沽白酒，得閒行处即閒行。
从来心照两相通，信饷瓶盛自在空。谁道钟山远姑熟，北窗时复揖清风。
小径斜分石磴通，萧萧古屋隔杉松。主人无事昼慵起，残雪满庭春未融。
少年多难复遭忧，自昔王孙故倦游。愁见清明归未得，小山风雨想天愁。
云烟深处路萦纡，元是真人旧隐居。我亦放情丘壑者，官闲时得命篮舆。
远归沧海通舟楫，近洗山僧一片心。留与卧龙成窟穴，等闲飞去也为霖。
湖中烟水平天远，波上佳人恨未休。收拾鸳鸯好归去，满船明月洞庭秋。
窗前翠竹两三竿，潇洒风吹满院寒。常在眼前君莫厌，化成龙去见应难。
眼看西湖不暂来，簿书无算拨还开。三年屈指浑将尽，记取从今得几回。
春来便有南园约，过尽春风约尚赊。绿叶成阴花结子，便须携客到君家。
遨游海上冀逢人，宴坐山中长闭门。去住只今谁定是，相逢一笑各无言。
江上孤城面面山，居人也自不曾闲。蜂游蚁聚知何事，日夜长桥南北间。
高情日与故山期，鸿鹄谁言也倦飞。且听渔人强哺啜，坐中羁客畏公归。
旅食三年已是家，堂成非陋亦非华。何方道士知人意，授与炉中一粒砂。
小槛明窗曾不住，闲花芳草遣谁栽。但须匹马寻幽胜，携取清樽到处开。
拥缆埋蓬不见船，船窗一点莫灯然。幽人永夜歌黄竹，赖有丹砂暖寸田。
尊香轻泛数枝菊，岂独春风一一回。自怜寒律穷途客，不恨飘零却恨开。
泪痕如雨欲垂垂，知汝心诚系綵衣。江外若逢鸿雁过，时将音问寄庭帏。
有鸟羽毛非子规，向人如道不如归。使轺不用君多劝，未到归心已似飞。
不问萧条风雨辰，一花自与物为春。如云不比东门女，若雪岂非姑射人。
朝雾苍茫暮雨低，恰如梅子欲黄时。三分半是行人泪，莫怪行人鬓已丝。
灯前微雨惜黄昏，想费慈闱夜倚门。知汝悦亲能有道，不应惟种北堂萱。
非薄今人爱古人，今人祇说李将军。英雄岂遂无如广，叹息寥寥久不闻。
楼头星斗烂文章，锦绣中焚百和香。月似中秋灯似昼，总将明德奉吾皇。
湖外春风未到时，竹间时复见梅枝。文章不似少陵客，漫对清风无好诗。
山花时复对行舟，想笑行人易白头。流水尽窥春燕舞，近山晴见暮云收。
鸿雁行行如弟兄，天寒故故作秋声。江湖寂寞风雨急，今夜扁舟行未行。
穷檐祇似在蒸炊，无事形疲心亦疲。惟有清谈能胜热，终朝无处不相思。
生涯泛泛寄浮鸥，老矣华簪笑未投。宛转枕前清夜梦，还随修水近山流。
人间六月日如丹，见说云居蚤自寒。他日游山看蜡屐，终朝临水濯尘冠。
浮生处处托慈云，大热清凉一变新。愿力更能为法雨，欲令四海总无尘。
身世几何长百忧，尘埃相望转悠悠。移尊稍欲临池饮，眼看波涛泪亦流。
天上春风破雪回，好花万点斗先开。情知岁有元丰瑞，合得君王暇日来。
殊方无处问平安，怅望衡阳雁未还。归马不知山远近，北山未尽过南山。
晚风吹月上天涯，一夜光寒独自知。始信花开俱有意，可言云淡独无思。
月外征鸿自北飞，溪边流水亦东归。相思欲往还多畏，自笑浮生事事非。
荷花十丈出尘埃，鸥鸟双飞近酒杯。雨霁黄云收拾尽，青山还会逐人来。
朝来爽气雨初乾，乔木阴阴锁昼寒。深院下帘风不动，夕阳幽鸟傍阑干。
深炷炉香浅点茶，午庭愁寂下寒鸦。佳人仙去无消息，肠断春风一院花。
风月相望也不多，祇应清浅隔天河。欲凭乌鹊传消息，一度逢秋一度过。
宝炉香散晓烟寒，净几供茶绕座看。已爱六花金缕异，更惊三啜翠痕乾。
岩下相逢不忍还，狂歌醉酒且盘桓。仇香莫问神仙事，天上人间总一般。
虎踞龙盘亦漫雄，城荒狐兔往来通。可人惟有秦淮月，出没娟娟波浪中。
从来托迹喜深林，显晦那求世所闻。偶至华堂奉君子，不随桃李斗氤氲。
沈水擢烟青缭绕，风篁传韵冷萧骚。楚山竹簟琉璃滑，卧看炎云槛外高。
一川脩竹映疏花，川上时闻响钓车。似到秦人种桃处，谁知梦断却还家。
枯槁长专一壑间，权豪殊未少低颜。风云他日超腾去，莫畏移文到北山。
窈窕孤云下翠岑，帝乡闲去本无心。红尘满眼急回首，莫遣空山鹤怨深。
九江秀色可揽结，谪仙爱彼巢云松。寂寞风流三百载，此轩奇观蹑前踪。
诛茅投老卜栖迟，云雨相翻岂易知。夜鹤晓猿休怅望，回车复路可无时。
英妙何郎蕴德光，不随人世事炎凉。麒麟步武开天上，他日青云道路长。
箕南斗北各殊方，谁信相思去梦长。蓬断草枯当岁晏，寥寥空对蕙炉香。
隔云穿窦引涓涓，喷玉跳珠亦可怜。心垢本无何用涤，戏将萧洒度流年。
峨冠正笏立谈丛，凛凛群惊国士风。却戴葛巾从杖屦，直将和气接儿童。
崔嵬城阙倚云端，万里天风襟袖间。更有清凉无限意，坐看飞雨出南山。
去家一日已思家，浩渺归期未有涯。满眼春风最多恨，无言似笑小桃花。
一醉昏昏万不知，黄昏促席夜深归。明朝惟见家人说，昨夜归时雪满衣。
镂雪裁绡个个圆，日斜风定稳如穿。凭谁细与东君说，买住青春费几钱。
今岁花开应笑君，对花都不召嘉宾。东邻乞种归封植，我欲自为花主人。
曾约种花为主人，花开犹在隔年春。只应未赏君先去，自是芙蓉幕下宾。
故人相约一访我，东望不至心踌躇。清风满袖月千里，此处苦吟谁和予。
皓质轻盈粉乍匀，小园初放一枝新。意嫌开在梅花后，先吐香心不待春。
潜夫自有孤云侣，蟾蜍影里清吟苦。澄心不出风骚外，援笔便成鹦鹉赋。
晞草露如郎行薄，乱花风似客情多。归鸿见处弹珠泪，语燕闻时敛翠蛾。
肠断写愁萦字字，锦纹传意寄君看。床空照月残灯冷，黄叶霜前秋信寒。
玉皇不禁上天梯，半筑临崖与斗齐。昨日我因寻药到，祇疑惊起日中鸡。
静窥千卷喜才华，不恨诗情未到花。欲醉春风归去近，晓来新得数声鸦。
岁华犹暖山藏翠，客起还留海献鲜。风雅可怜元太守，一生魂梦已茫然。
两边楼馆倚晴空，阁出中间与画同。剑未归时潭得月，舟从来处客乘风。
逢春莫问枝南北，对雪休分腊后先。岂独惜花长欲醉，相宜尤是雪寒天。
蜂蝶谩寻花后叶，功名犹寄鼎中羹。开樽好席瑶林下，香堕金卮得素琼。
倾耳西来御史骢，已惭秋月在尘笼。人间一笑谁能定，未必龙山失醉翁。
乐缘仁智两相宜，好是斜阳未可归。倒影沉沉长自在，谩怀今古叹人非。
气欲和柔性欲圆，一飞人看后三年。心胜山静君归去，先自南华入性天。
一日无君似染尘，得君风思出天真。七贤林下谁堪友，到此相寻少有人。
烟雨为容似带愁，愁中犹解写人忧。数峰出没如何画，寺在波心且舣舟。
水涵群影去悠悠，楼有三千转首休。想见经游人与物，而今知我梦扬州。
竹也中虚谷也虚，两虚相得闹中无。月来风动时尤好，那更高人也自如。
桃李娇春总不知，风情惟与道相宜。堂前杨柳青丝软，吟看无人独自垂。
满楼清景泻斯干，肝胆初醒世虑閒。谁见谪仙歌与舞，但留诗句落云间。
雨过圆荷万点星，云开银汉眼前明。难逢此景休归去，更待天西片月生。
晓来悲接夜来欢，安不人惊梦不还。已御翔鸾天上去，委形空寄古楼山。
北堂旁立两青衫，六十春风惬笑谈。追远亭前思不见，怨随霜露满山南。
宿来缘累尚相拘，何事圆成未自如。十地三乘谁便了，了时犹待到无无。
尘埃可佛是修时，无物无修秀也知。欲说菩提符祖意，圆明来处想曾窥。
雨过僧房景更奇，邀朋閒访此游嬉。一登占得嵯峨处，始觉群峰迤逦低。
寻春何惜驻征鞍，只怕春归不怕寒。故国山川无限思，我来仍得雨中看。
会稽陈迹久荒芜，流落江城墨未枯。好向溪边示行客，问人能出百钱无。
落笔无因似退之，每逢佳致却如痴。孤高全露秋来骨，无复山红涧碧时。
谁人月下奏云和，一夜繁枝向北多。长笛未须论旧恨，且留幽思待阴何。
弄蕊攀条日几回，依稀长记雪中开。尘埃满袂家山远，底事多情拂眼来。
软火明窗酒一尊，馀杯未减日尤昏。谁人为折东来阁，续得何郎日断魂。
黯黯危肠独九回，故园谁对此时开。撚来聊把倚孤枕，更拟慇勤入梦来。
经年欲到竟无繇，便路今朝得暂留。弄月燃犀俱未暇，潮平且欲过西州。
后垄前冈一色松，相看冠剑几悲风。今朝笑语明朝哭，莫厌尊中酒不空。
近山回抱锦为屏，金碧高低照眼明。四十年来劳梦想，白头方喜慰平生。
竹映丹枫转短篱，有花开处尽空枝。春风想见如铺锦，惆怅来游不是时。
南山不见见东山，白鹭时时自往还。为问天公几时雨，定因薄相故能悭。
意中迥有千般思，笔下原无一点尘。自笑顽冥一村老，忽从今日换精神。
庭前日转树交阴，坐上风来境自深。度曲已嗟千里客，听蝉已寄两头心。
贪着崎岖信可羞，误将鬼录作天游。东山自是力不足，细论前途有底忧。
春风浩荡思无涯，老病萦仍苦恋家。推枕不知真早晚，小窗披雨一庭花。
十仞惊湍拂面寒，恐人如在百胜竿。飞云舞鹤形容处，英爽端疑共此看。
秋热春寒花不老，云浓日薄雨频收。共言今岁鱼偏熟，旧网须教展一筹。
南北区区浪自催，不妨随遇且徘徊。鲈鱼白酒何须得，一醉端从好句来。
云低雨细静无风，似著精神染异红。驻辇慈恩赏佳句，若论今日定谁工。
疏帘弄影不惊尘，百忆恒沙认此身。转盼回头已陈迹，那知犹作未归人。
十年不去有如何，得少何须较失多。大是驹奴必千里，功名他日莫渠魔。
瘦玉萧疏触处宜，仙风一霎散霜威。未应舞罢排云去，更看丹砂理雪衣。
绿遍前峰到后峰，灵苗压地几千重。勾班养就无人见，多少狂心欲采茸。
雨后阶庭物物新，睡馀攲枕悄无闻。只疑日脚随人意，百刻香才过一分。
梦回檐滴不闻声，残月披窗分外明。投老逢春能几许，不堪催去与谁争。
水已平堤柳已线，洞房犹记锁婵娟。彩云易散春常在，啼鸟留人尚可怜。
面面轩楹压水开，暑天端恐雪飞来。冰肌玉骨元无汗，更倩殷勤执板催。
处己莫辞三径陋，读书须及五车多。成吾宅相非吾志，直欲丘门备四科。
瑶津亭榭俯池塘，芬馥氤氲杂众芳。永昼和风一披拂，近城分得禁园香。
腊后寒梅蕊弄黄，金瓶丛插贮兰房。已供阖座清香满，更得临鸾学晚妆。
晓风吹落秋泉声，夜雨洗出秋山色。上有楼台深翠微，可惜丹青图不得。
五十清诗一段冰，持来恰得慰愁生。自张壁间行坐看，更教儿诵醉时听。
江上春风留客舟，无穷归思满东流。与君尽日闲临水，贪看飞花忘却愁。
雁外无书为客久，蛩边有梦到家多。画堂玉佩萦云响，不及桃源欸乃歌。
茅檐不动晚风微，独对炉烟枕半攲。惟有多情沙上月，依然青琐照人时。
乞钱谋食总悠悠，两事平生话亦羞。何意茂林脩竹下，今年还得一回游。
风雨萧萧夜漏沈，北窗灯影见伤心。从今莫更言沧海，只合思量此恨深。
卖药诸生体调狂，尘埃空助老来忙。壶中自少閒天地，岂是今无费长房。
恶客无端舍旧山，坐令千虑险相关。青灯白日贫兼病，听著农桑更厚颜。
入城那复得逍遥，酒熟花开却见招。从此相思不须说，只将诗句写无聊。
莫说他时招我易，须知此日别翁难。还家何似偏相忆，却检残书独自看。
花开次第剪繁枝，先后争妍各是时。谩和新篇随尺素，何须亲见始题诗。
闻说群花烂漫开，知君醉赏不能来。临风对酒空惆怅，不得相从把一杯。
琼瑶错落密成林，桧竹交加午有阴。恩许尘凡时纵步，不知身在五云深。
将军荡寇力能任，陈迹依然得重寻。血绕楼船龙战息，水摇城堞雉飞深。
栏玉梯金十二楼，百花烘作紫烟浮。草黏天远难凭信，丝扑人来惯送愁。
骈棘重关不自由，横将匏系代萍流。飞丝莫罥林塘兴，留与骚人作四愁。
宝杖敲空触处春，光阴掣电旧曾闻。昨宵风动寒岩冷，惊起泥牛耕白云。
行藏由命不由身，一卧东山三十春。谁谓他乡各异县，与君相见即相亲。
故里心期柰别何，几时回首一高歌。镜中丝发悲来惯，他日相逢应更多。
玉人风味夙相亲，骨法多奇巫峡神。何幸丹青烦右相，坐令虚室四时春。
乾坤交泰气氤氲，烟雨标名望意云。自是圣时多瑞霭，莫疑蛮徼有妖氛。
叶剪青油药渥丹，春风随众出栏干。碧桃黄菊凋残后，谁伴长松到岁寒。
欲语吞声且复休，异乡风物伴牢愁。铅华不为无人识，独自妆成却自羞。
溪头青草弄春柔，一带花开动客愁。贪看波中锦纹石，不知船已过芳洲。
春树连山水浸云，棹歌初奏浪花分。溪神为我添风色，十里归来日未曛。
菰蒲深处水藏波，邂逅相忘自啸歌。曳组悬龟知底用，水边消得一渔蓑。
荒山野水照斜晖，绿净春深好染衣。请君问取东流水，来岁如今归未归。
暖风吹麝入铅华，不肯随春到谢家。半夜粉寒香泣露，也应和月怨梨花。
明月自当千里共，如何独得占婵娟。只应飞阁侵天半，此外谁能近月边。
琵琶起舞换新声，总是关山旧客情。撩乱边愁弹不尽，高高秋月照长城。
塔边云影任高低，閒逐清风自在飞。四海望遥人久渴，不成霖雨又空归。
千峰突兀插空立，万木萧疏拥涧阴。日暮草堂犹未掩，从知尘土远山林。
柳暗晓莺鸣树底，帘垂午燕簇楼头。东君暂去无多日，且放残红逐水流。
千岩秀处是家山，东望重江未可还。今日马头逢翠阜，且垂鞭袖一开颜。
升时冉冉落如飞，乌兔由来不自持。莫作人间天上语，有中都是一成亏。
竹箭黄芽欲老时，杏梁日煖燕初归。他林未耸千竿翠，此地先抽一握肥。
春日云崖晴杳杳，东风山溜晓泠泠。烟霞密迩神仙府，草木微滋亦有灵。
云霭浮空半雨晴，茅檐未忍扫残英。欲寻春物飘零尽，只有黄鹂一两声。
结草依山名定慧，于此冥心第一义。垆香深炷席帘垂，老僧不见庵外事。
梧桐沐雨响玲珑，帘幕阴阴飏晚风。讲诵乍闻人语息，满床书史兴何穷。
高堂且置琴中操，骏马初驰陌上尘。无限清风与明月，一时分付属閒人。
炉烟飒飒对团蒲，暮去朝来只自如。还见人间好时节，群阴消尽一阳初。
诗成七步有家风，底事淹留岁已穷。应笑枚皋太容易，欲令句似长卿工。
嵯峨秀色雨晴时，极目城隅更落晖。何必鲈鱼动秋意，好携双屐便言归。
湖边高节与谁邻，落落寒松往往皴。就使衡门已尘土，不妨千古自阳春。
孤亭缥缈枕烟霞，面面江山不用赊。何日乘风指星纪，与君携手逐飞鸦。
烟雨冥冥不肯晴，无因飞步数峰青。朅来山下倾谈麈，全似江边语醉醒。
舟去舟还秋半时，孤花细草雨霏霏。怪来诗句无清思，不见沙头双鹤飞。
每将冲韵拟琴高，不值飞鸣心更劳。邂逅诗成似招隐，稻花深处举霜毛。
早觉鸣鸠啼木杪，晚来晴日破天颜。不愁今夜云遮月，且凭阑干一看山。
江禽插颈梦初成，庭树横烟晚更轻。已恨重城落吾事，更堪明月向人生。
王郎豪翰落明珠，自合鹓行俨帝居。底事奉常思协律，不归天禄更雠书。
姑射冰肌不黄土，洛阳玉容更青春。嗅风影日了无语，知我此心能几人。
燕子声中藿食寒，北辕同轨得儒冠。槐檀新火未曾试，为觅山泉破小团。
极目三封日易斜，无因重守故庭花。春阴又是怜花草，燕子飞来知几家。
万山山上塔擎天，万山山下碑沉渊。天光渊影晓相入，一碧万里青春前。
高水笼轩翠作行，枕书閒听雨浪浪。别来一念终难灭，犹得追论几席傍。
万死犹轻罪有馀，恩容循省但流居。潇湘二水相逢处，无复波涛今自如。
春晚晴光破雨回，閒将花轴傍檐开。炉烟细逐轻风散，疑是香随梅处来。
衡阳深赖帝怜之，论者虽多不远移。一日一书谁管得，人生倾倒在相知。
去年今日别庭闱，回首庭闱未得归。天道人心会相契，归欤行即被恩辉。
群生何事日营营，浪以三元作五兵。未及残人先自贼，几时重得见升平。
吟罢新诗复自谣，欣然一笑静中超。鸣鸡吠犬芭蕉外，欲与论心不可招。
茱萸黄菊占秋光，休叹佳时在瘴乡。饮罢此身归有日，明明天子正当阳。
乌衔霁色朝迎马，蟾吐澄辉夜照眠。日月于君已如此，不须星历问行年。
雨后江山欲放春，更无一点旧风尘。对花若不饮一盏，却恐梅花解笑人。
风前火烈逢真玉，雪后大寒见老松。携得此心归北去，与君无处不相逢。
三车黄叶止儿啼，一句何人妙得知。今日为师重说破，满轩风静月明时。
我是来仙阁上仙，天教飞鹤过山颠。松篁为我生清韵，一似薰风初入弦。
淡中有味味真味，暗里有明明更明。不是同来三大士，有谁能识此时情。
先生带花六十年，青春不老花长妍。金杯停手便索去，一片閒云飞上天。
西溪漂渺接明河，鼓棹仙人泛立波。却御长风天上去，虚舟千古插嵯峨。
仙人清磬读黄庭，长听金鸡半夜声。一夕都随黄鹤去，满巢明月白云生。
层峰三叠倚青冥，雾宿云飞自有程。杳霭又因关造化，故教人世验阴晴。
竹引高山一线泉，细如丝发亦涓涓。莫嫌此去沧溟远，流水更听琴上弦。
炉香一炷满床书，野杏山桃三四株。食罢睡馀还独立，一身此外复何须。
燕子引雏来去飞，杨花漠漠草萋萋。窗前睡起浑无绪，倚遍栏干日又西。
藜杖芒鞋一幅巾，翛然无事可关身。一壶任醉春长在，南北东西作主人。
天风吹我上齐云，小涧清从石乳分。濯罢尘缨吾欲忘，白云满地未斜曛。
千载传闻孰是非，高梧脩竹晚风微。欲知古寺曾栖凤，楼殿今无燕雀飞。
头角低回藓蔓封，蜿蜒端似卧真龙。旱乾岁祷多灵应，时见油云出此峰。
当年曾悟镜中形，道骨仙风拟紫冥。二十四峰明月夜，玉笙须向揖仙听。
踏尽层峦上小亭，日华初泛晓烟清。尘埃不到门常静，身世相忘性自灵。
金鸭香销锦绣帏，笙歌丛里醉扶归。少年一段风流事，祇许佳人独自知。
萋萋芳草真成带，寂寂落花何用茵。一老只今诗酒废，未应孤负满城春。
可堪春恨似悲秋，把酒驱愁转益愁。飞尽柳花怜逐客，始知春色到汀洲。
南国佳人翠自颦，西山爽气我相亲。只应此夜团团月，偏照寒窗独宿人。
采莲游女惬轻衣，争弄兰舟一叶飞。过尽绿荷人不见，夜深时带月明归。
莲花荷叶的须分，无限清香付与君。弹指若知霄汉路，便能平地起烟云。
要明得丧非干我，须到身心洞彻时。彻处忘缘缘即彻，从兹出处但随宜。
欲明生死须穷道，一叶落时天下秋。不涉去来常变化，归根得旨但随流。
三界众生俱是客，就中君是客中客。眼前何处非君家，莫道君家归未得。
春色撩人不奈渠，红尘无处可飞凫。悬知桃李付流水，来看垂杨十万株。
闻道香寒卧雪枝，琼楼玉户巧相依。可怜今日移根处，王谢堂前燕子飞。
补牢初未益亡羊，聊伴闲云卧草堂。君解入官云作雨，未应舒卷却相妨。
老龙偃蹇据岩壑，匠石营材城市中。自有幽人不相负，解凭曲几听秋风。
纷纷乾没可怜渠，小阁诗书自有馀。日背竹林风过柳，试扶松槛看浮鱼。
人言春事经桃李，我欲要之病未任。昨日强随年少去，看花那复故时心。
乐事何如忧患多，寻梅不厌数经过。从今直到杨花尽，终始春风亦几何。
几被儒冠误此身，偶然随分作闲人。二时粥饭随堂饱，长短高低一任君。
如闻大匠构明堂，自有儿孙作栋梁。今日著衣持钵去，东风残雪野梅香。
非是谈禅非说诗，相逢无处亦无时。炉烟趺坐对终日，旧社知音去不辞。
寒梢展尽玉玲珑，细叶斜枝翠几重。何必敲开损高节，此君元自有清风。
已向尘笼透此身，来寻击竹悟心人。眠云未暖出山去，溪月松风可负君。
年来落莫卧岩谷，故人来会岩中宿。夜深灯火话西来，重悟当年庵畔竹。
雨过残春一扫空，哦诗自绕菊兰丛。诗成封寄山中旧，风静莺啼日破中。
雨后蜂忙燕啄泥，野蔷薇过柳华飞。道人抱艺行天下，好语春鹃似见几。
蔷薇作架高一丈，准拟春风如许长。可怜条间一寸叶，中有嫩色三月香。
杜鹃终日苦言归，只解言归不见机。青山本是渠归处，犹向风前怨落晖。
溪南溪北鸟啼处，树头树底梅已空。绝叹不如木上座，伴君千叠夕岚中。
殊非海外罗浮样，亦胜洞庭霜后黄。此实君家能独有，何时分饷齿牙香。
过了梨花春亦归，小窗新绿正相宜。白头更作西州梦，细雨青灯话别离。
九月凭栏已怯风，鬓霜留我客愁中。夕阳看尽烟生树，野水无情天四空。
烧灯过了客思家，独立衡门数暝鸦。燕子未归梅落尽，小窗明月属梨花。
疏林残岭起昏鸦，腊尽行人喜近家。江北江南春信早，傍篱穿竹见梅花。
夕薰犹泛绛纱中，晓炷重添翠绕空。欲识芬芳何所似，百花丛里度香风。
不问无言与有言，香山何事解闻禅。须知篆缕摇空处，便是重重说万缘。
我仆虽劳日未央，秋风行色稻花香。归心那解同元亮，官况由来似伟长。
悟人千个道无忧，肯信遭他第二头。寂寞山花寒食后，夕阳西去水东流。
师真丑拙不堪呈，用尽身心笑杀人。彼中莫觅丝头意，白鼻昆崙贺新正。
云兴霞蔚控千山，势压江南广殿寒。风偃万松斜日晚，卧看风雨落人间。
扫尽阴氛尽见春，荒山风物一时新。谪仙自是和羹手，聊与梅花作主人。
尽日看山不厌山，白云飞去又飞还。傍人莫指云相似，云自无心我自闲。
城中桃李休相笑，林下清风汝未知。本是前村深处物，竹篱茅舍却相宜。
曲栏干外柳垂垂，罗幕风轻燕子飞。独倚危楼思往事，落红撩乱点春衣。
未折香枝插鬓鸦，月和疏影上檐牙。诗人莫作夭桃看，不是玄都观里花。
春来莫学虎头痴，趁取风光二月时。剩觅吴笺呼阿买，醉中准拟写新诗。
江南山水只供愁，征雁来时正倚楼。十里珠帘皆可意，西风吹梦到扬州。
江边怪石老嶙峋，雨洗斑斑翠藓纹。本是人间无用物，岂应丞相等閒分。
平生学道慕裴休，投老无心赏莫愁。特买扁舟载明月，谁人伴我五湖游。
白雪凝酥点额黄，蔷薇清露湿衣裳。西风扫尽狂蜂蝶，独伴天边桂子香。
试凭溪鸟谢青山，莫遣愁霖碍往还。身是江南趋走吏，暂来能得几多闲。
燕舞莺啼争窈窕，桃红李白斗尖新。尽将锦绣遮阡陌，春到田家自不贫。
邯郸枕里人何在，华表声中鹤仅存。世上悲欢三百载，此怀当与退之论。
腰金入侍身逢主，裂郡疏封禄逮亲。雅俗坐如周重鲁，偷儿争似晋奔秦。
山接青天欲荡摩，秋风骚客独经过。怪来诗句无容和，端为烟岚发兴多。
芙蓉已过菊花残，独有松筠耐岁寒。一榻萧然无个事，坐看红日上栏干。
轩窗高下傍岩隈，花木层层取次栽。谁道山深春色晚，等闲桃李已齐开。
苍梧杳霭迷遐躅，晚云愁入修眉绿。薰风不动五弦空，清血斑斑在山竹。
拟向明时受一廛，著鞭尝恐老农先。行藏已问吾家举，从此驰君四十年。
闲中不省岁月改，但见四山青又黄。指客却随流水去，笑渠世路未全忘。
火宅纵横皆暗弊，化城触处是光明。子争狂走欲方炽，宝所依然念不生。
才疏意广孔文举，身健长贫白乐天。一代风流今已矣，三吴云水固悠然。
形胜迥分千里远，地灵还受众峰朝。从来庆泽流无尽，异事先看继八萧。
一丘一壑思迢迢，莫把山林较市朝。江上相逢两无语，夕阳衰草暮萧萧。
公是睡龙今缩首，我如江月且分身。人间一戏成何事，冢外君看半卧麟。
文章日月不能老，忠义奸邪胆自磨。公能一念了万法，奈此功名未放何。
醉里南游亦偶然，归来客舍梦初圆。袖中沧海烦倾出，要看毫端浪拍天。
兴工愿力经营地，楼阁咄嗟金碧开。满院青春人不管，一庭苍藓客闲来。
当年随我出西州，到处云山共胜游。那料秦淮烟雨里，倚筇看子上孤舟。
三多授子文章法，坏衲酬吾老大心。帘捲暮凉烟翠重，一声云斧觉山深。
昭默老禅最高遁，孤风闻说不容攀。烦君倒用彭泽印，折简招之应出山。
我昔南游跨海还，梦中常忆海边山。匡庐忽见山中客，果笑人间是梦间。
数篙云碧卷晴空，无数岩花落醉红。满袖东风疏雨后，却欣春露一瓯同。
长空暝色黯阴云，六出飘花堕水滨。万境沈沈天籁息，溪翁忍冻独垂纶。
散衣行处雨初凉，庭院谁家柳暗墙。倚杖南轩看修竹，快人解箨玉苍苍。
昼永呼童挂北轩，青山无数卧披看。独怜杜宇啼声晚，催发芭蕉战莫寒。
人笑才高真祸本，自惊诗好是穷媒。贪看百尺游丝转，忽见双飞乳燕来。
桃花落尽柳阴成，寒食风光小雨晴。半掩宝书凭几坐，满庭芳草为谁生。
脩叶闹花增秀色，为谁幽径撒秋香。还如此元行藏处，不为无人亦自芳。
琵琶亭下孤舟宿，夜静风清水四围。蝴蝶梦中江月白，芦花鸣笛钓船归。
玉骨冰姿过眼空，却烦摹刻倩诗工。暗香错莫知谁写，多谢黄昏一阵风。
岁晏身心无一事，江山信美又吾乡。去年今日黄河北，夜趁明驼上太行。
小县风光秀句传，太平无象宰君贤。虽非社日长闻鼓，不是炊时亦有烟。
无数花红霞委地，几重云碧幕摊空。遥知客退西园里，尽落登临语笑中。
杖藜庭下花如海，红浪颠风急雨时。分得春归无著处，都将裁刻入新诗。
五鼎八珍非我事，曲眉清倡乞人争。一帙冷斋夜深话，青灯相对听秋声。
枕孤衾冷月空斜，卧看青灯自委花。逸想醉翁非梦语，酒醒能道客思家。
天阴连日不成雨，古寺无人鸟雀喧。立尽黄昏门半掩，缩肩裹被作猿蹲。
溪上江山似故乡，朅来卜筑近鱼梁。会须一叶浮秋浪，卧看惊飞白鸟行。
元石无尘处处青，一溪花照碧天晴。山云乱却来时路，鸡犬惟闻洞口声。
漠漠烟云映碧流，暖风晴日动鸣鸠。何当绿叶枫林下，杖屦相追结胜游。
出御未闻归北阙，角巾长念入西台。林间三月花犹在，第恐春风作恶来。
金风萧瑟动疏帘，细雨霏微拂画檐。篱菊半开家酿熟，自惭生理胜陶潜。
燕子无情语亦稀，春风池沼自涟漪。当年胜事归何许，苔没龟趺有旧碑。
潇洒东阳笑十围，未应裘马羡轻肥。稻粱浪遣成蓬梗，辽鹤殷勤祗暂归。
脩竹弄风新雨歇，瑶英玉蕊攀高节。折来解恼北窗吟，只合闲拈映胸雪。
夜雨阴风剑自声，几嗟牢落向江城。冷猿秋雁犹堪听，一寸古心谁与明。
好山堆翠拥金莲，花屋笼云傍石泉。秋沼英蕖半开谢，直须饶占一壶天。
谁遣声名速置邮，不才如我自休休。知君只惯红裙饮，可是官身不自由。
璧水相逢似梦中，天涯踪迹偶然同。为君鼓棹吹长笛，谁似乘流更御风。
银河一派接天来，碧玉千峰照眼开。我欲乘槎访仙去，却疑身巳在蓬莱。
画栋岧峣倚翠微，玉箫声断紫烟飞。凭阑万里秋光老，谁会长吟久未归。
心法双忘犹隔妄，色尘不二尚馀尘。百鸟不来春又过，不知谁是住庵人。
山行六日已逃空，况入青冥窈窕中。欲写姓名孤绝处，恐君遗恨不吾同。
暂抛尘土扣云扉，山色空濛翠湿衣。涧水松风俱有恨，道人瓶钵几时归。
父老分明识长官，青衫绿鬓照朱颜。故知廊庙经纶意，也似鸣琴百里间。
客里相看常草草，酒边一笑莫匆匆。明朝各自东西去，回首江山宿雾中。
明朝八蜡遍群神，今日风光渐可人。须信少陵能体物，分明腊近已含春。
尊酒都门昔解携，绣衣持节大江西。却寻十载经行地，半壁新诗手自题。
柔条乱蕊照人寒，多少冰姿在笔端。迥出暗香疏影外，诗人莫作一般看。
松菊相亲莫厌频，纷纷人世只红尘。自怜寡与真堪笑，赖有清风是故人。
竹好祗生君子国，松高不受大夫名。两郎风韵都相似，结作东南四友生。
蜡珠作凤定非真，真凤惟梧与竹亲。凤去台空应不恨，赋诗同有谪仙人。
滩声留客不容归，更尽西山一寸晖。要看冰轮升紫磨，绕枝寒鹊自惊飞。
闻有山房隐茂林，高人不与世相寻。屋虚但有荒基在，恐是宜僚遁陆沈。
独抱幽真岁月长，不甘取次为人芳。紫枢黄闼垂青眼，宿蕊横枝特地香。
嚼蕊攀条趁日华，悬忧面旋逐风斜。若非鼻观通清馥，应道漫天无蒂花。
青蘋风起递秋香，翠盖红妆衬水光。暇日跻攀莫辞数，人生百岁似风狂。
辘轳声到读书帷，草解招凉暑气迟。净扫竹轩人不到，戍楼哀角又空吹。
梦和残月到楼西，月过楼西梦已迷。唤起一声肠断处，落花枝上鹧鸪啼。
别时指我堂前柳，柳色青时望子时。今日柳绵吹欲尽，尚凭书去说相思。
遥岑矗矗水潺潺，茆屋松风昼掩关。落日钟声来远寺，行人初向石桥还。
疏林茅屋掩闲云，瀑雪悬崖霁色新。好是杜陵诗兴逸，蹇驴随意乐行春。
窗间一炷结趺坐，万象森前应眼明。不印香严薰未歇，何妨人诮太僧生。
多谢清风日扫庭，与君同种菊青青。开花烂熳君何在，莫忘萧条我独醒。
故园风物长如旧，松柏参天六月凉。岑寂北窗风雨夜，独吟诗句绕胡床。
坐对丹青伤别离，泪和朝雨想频挥。道边垂柳年年在，看尽行人长不归。
傍人如笑不胜妍，曾是寻芳向腊前。纵使游蜂能拂掠，含酸结子为谁圆。
姑射神游阅九关，水精宫殿不胜寒。下窥人世生尘想，故作梅花与俗看。
天上凤皇难独宿，人间翡翠本双栖。丹青不共文萧共，谁遣雉东迷雀西。
举案齐眉老孟光，隐居无计可须忙。残年但使糟床注，亦付生涯与醉乡。
平生蹇吃不解语，终日坐窗从客嘲。它年若使登要路，定被人讥无口匏。
曲栏干外柳垂垂，罗幕轻风燕子飞。独倚危槛思往事，落红撩乱点春衣。
牡丹移向苑中栽，借得东风一夜开。尽日君王看不足，芳尊宜命管弦来。
道字娇讹苦未成，淡蛾羞敛不胜情。有时歌罢下阶砌，闲把宫花独自行。
九江应共五湖连，尺素能开万里天。山杏野桃零落处，分明寒食晓风前。
水面无波千里镜，日斜倒影一溪红。渔舟不动飞鸟急，淡淡碧烟蘋末风。
天南云破玉绳横，上有蟾蜍云外明。共把一杯怀少雁，新诗深悉未归情。
笔底澜翻走百川，胸中书传作丰年。自怜疲马老伏枥，绝影如公更着鞭。
疏泉方作薜萝深，月落参横要共斟。径醉逃禅真粲可，冥搜得隽近韩岑。
汀草汀鸥解唤愁，舍南舍北度鸣鸠。深凭竹叶留春住，未信桃花逐水流。
僧中君是玉花骢，气逸浑将入古风。欲向松窗翻妙语，愧无笔力到方融。
蛙鸣废沼弄妍姿，破梦起看星斗垂。度曲安能当鼓吹，洒灰那复计官私。
且复持觞歌莫愁，点衣柳絮晚悠悠。要知境静自心远，不是年衰成语偷。
止酒废诗春昼长，颇知易戒复难忘。戏于窗下还诗债，便欲花前唤索郎。
疏星牢落散江东，怅望夷犹醉眼中。长年三老相欺得，故将短棹指西风。
生绡他日写荒寒，咫尺浑如万里宽。我据笋舆烟雾里，有人应作画图看。
天长候雁作行远，沙晚浴凫相对眠。松醪朝醉复暮醉，江月下弦仍上弦。
邻鸡午唱静中哗，挟雨苍苔傲落花。已觉星星鬓边出，真成一倍惜年华。
种竹当年语尚新，藏山万卷总成尘。牙签知落谁家去，往事凄凉欲损神。
左界明河夜未央，轻风洒面作微凉。藏舟枉渚者谁子，欸乃歌声短复长。
密掩柴门断还往，道人履迹破苍苔。青灯相对语离夜，况复打窗风雨来。
梅花冷蕊发疏枝，云断天南放日晖。乱折寒柯有双鹊，衔将缀作百家衣。
鸟声催得青春老，花气浑忘白发新。谁复能寻三径友，信知真是五台宾。
云峰面面巧随人，渌净兼无一点尘。开尽岩英并涧蕊，君王自与物为春。
暄寒稀复故人书，好在山中旧酒垆。端欲梦从三径去，方床投枕展龙须。
山腰老桧结缨络，石眼飞泉鸣佩珰。午梦悠悠谁唤觉，竹风时借枕衾凉。
古寺僧囊见水经，未贪饮菊学长生。棹船且向南零汲，欲试高人识鉴精。
一室寥寥是何物，三贤十圣竭头参。衲僧不会风前句，拟欲思量落二三。
晓来雨过地无尘，绿暗红疏烂熳春。拄杖花开人不会，等闲昧却本来身。
因风便作海门居，钓尽波澜未见鱼。水冷云寒归未得，笑看新月上珊瑚。
深静含秋一鉴宽，清甘聊酌齿牙寒。灵岩自笑荒山骨，明月泉悭祇欲乾。
小松盈尺已凌云，肯学芬芳桃李春。想汝龙鳞合抱日，老僧应是再来人。
一身彼此转蓬样，百岁光阴交臂间。底事石梁成邂逅，烽烟影里得馀闲。
古人得后便休休，茅屋青灯百不求。遮眼谩将黄卷展，不风流处却风流。
乞得包山古寺基，竹窗松桧作幽栖。何时一棹来相访，说尽人间万事非。
毕竟归山是胜游，道人阅世本无求。小舟东下轻如叶，回首红尘一笑休。
杖藜来赴庐由饭，喜见公家园有蔬。安得龙眠老居士，丹青重画隐泉图。
雨过疏窗分外凉，隔帘风引芰荷香。江湖六月生秋思，清梦回时月满床。
剔烛亲封锦字书，拟凭归雁寄天隅。经年未报干秦策，不识如今舌在无。
涧下流泉涧上松，清阴尽处有层峰。应知六月冰壶外，未许人间得暂逢。
东风吹麝入铅华，未肯随春到谢家。夜半粉香垂露泣，定应和月怨梨花。
岸红初破木芙蓉，送别遥闻野寺钟。江抱月流青炯炯，山随天去碧重重。
愁呵龟手冷摇鞭，乘兴来登访戴船。解事篙师小鸣橹，恐惊寒雁入晴天。
修蛇细路困车牛，公事催人不自由。欲到遥岑冷侵骨，寄声归雁莫来休。
天借溪头奠佛居，全将帝所作规模。汉家不识真鸱尾，何笑区区问越巫。
江梅开过尚馀香，半面残妆对夕阳。野草凡花正无赖，竞将地紫占春光。
燃膏飞控逐流光，露溢金盘乐未央。拟跨八龙穷辙迹，谁令一马向铜梁。
风流刺史从英游，况复西湖菡萏秋。授简岂堪陪兔苑，举鞭聊欲醉荆州。
庭前双梧一亩阴，禅房萧森花木深。清霜脱叶空山响，梦觉寒窗松月林。
茅茨低小对青山，准拟馀年向此闲。南望青山是黄鹤，欲凭黄鹤寄书还。
长江滚滚叶萧萧，心与虚空自寂寥。过眼文书风度穴，迎秋衾枕带忘腰。
清渠脩竹静相临，乔木参天十亩阴。一片藕花香不断，不知门外日流金。
踵息庵前草又青，庵中禅客养黄庭。起来何物共吟啸，照眼云山锦翠屏。
东篱终日对南山，三径荒芜十亩宽。正欲秋英媚幽独，可令霜鬣苦高寒。
错莫江梅春信迟，晴熏寒蕊雪团枝。年来顿失寻春意，一任高楼玉笛吹。
远树参差数点烟，目穷天际水黏天。背人叶叶风帆去，应有鸱夷万里船。
虚滑轻凉任自然，水边林下最相便。他年若遇青城叟，成坏方知尽属天。
吴山越峤对横斜，清梦时时到外沙。行过小桥墟落静，定知深处是吾家。
却上南亭望北亭，云生秋石逼帘旌。露欺绿玉青蒲色，风掷琅玕败叶声。
别乘风流迈昔贤，澄江堂下剩栽莲。秋来更有江湖思，睡鸭残芦带暝烟。
忽惊落日转东隅，人意欣欣似跃鱼。泛宅同来真不恶，几家回首叹楼居。
缨冠饱谷更知时，振羽阶除自在啼。惊断幽窗五更梦，北风穿户月沉西。
要观台岭百千灯，云水飘然愧衲僧。且寄此身江海上，不辞千里旋敲冰。
瘴云消尽日衔山，风动疏帘眼界宽。试著胡床临水坐，要看金塔涌澄澜。
朝来陡觉瘴尘空，远浦平林杳霭中。异境掇移消底力，笔端聊举一针锋。
扁舟重过海边村，野竹侵阶柳映门。相对小窗宾客散，十年忧患不须论。
秋容野色拥帘旌，森木中间结小亭。斫尽枯荷露清浅，夜深来看一池星。
吏散庭空绝往还，焚香默坐似居山。新诗改罢重搔首，自拾阶前笋箨斑。
归来庭院欲栖鸦，冷落谁怜副使家。独向小园行欲遍，篱边黄菊有残花。
火冷灯青正寂寥，夜寒风劲酒香飘。隔墙知是邻醅熟，踏雨沾泥不待招。
朝来风静冻云消，帘静窗明瓦不飘。鸦叫三声乾鹊喜，故应知我有嘉招。
萧然一榻本无尘，转物庵中老病身。江上桃花空记面，不如啼鸟解留春。
负郭幽居一味清，残花寂寂水泠泠。夜深宴坐无灯火，捲起疏帘月满庭。
佳节无人共一尊，荧荧灯火雨昏昏。凭谁与唤烟霞伴，直上罗浮看上元。
小桥西巷每徜徉，忽趁南风返故乡。旋汲双泉烹日铸，从今谁共北窗凉。
幽香偏许夜深闻，冷蕊从来水外村。南地恨无霜雪伴，独将孤影照黄昏。
病骨支离睡半醒，雨馀芳草入帘青。焚香隐几无人到，读尽黄庭一卷经。
庵中宴坐户长扃，鼓瑟吟诗乐性灵。客至不妨谈道妙，儒书释典及仙经。
楼上虚怀待月时，写景应难不赋诗。一天列宿坐中见，万里青天云外归。
咽津纳气固形全，须藉乾坤真汞铅。至道不繁人自昧，五金八石是虚传。
尊前和雨唱阳关，红烛荧荧照夜阑。酒醒梦回山月小，水云无际雁声寒。
山城重到转清幽，胜日闲寻旧钓游。定是沙鸥嫌俗驾，背人飞去不回头。
山中种橘无千头，一饱未卜为君忧。长年有饭即吾土，问米贵贱还东流。
笔端游戏讵须频，短轴才开即可人。月映澄江梅映雪，比君犹自未清新。
离歌三叠最关情，不省从来此地闻。早是春残心事恶，落花阴里更辞君。
初合双鬟触事羞，离筵酌酒强回头。纵言眼软偏饶泪，莫道心痴不解愁。
北风吹马袭貂裘，薄雪连云冻未收。银阙昼开禽鸟白，信知三馆是瀛洲。
汉阁重来鬓已苍，故交强半上鹓行。鸣鞭送与黄封酒，似唤幽人入醉乡。
只道春风闭掖廷，朝来绾结髻鬟新。蛾眉不是专君宠，试触君衣鹦鹉嗔。
云阶月地一相过，未抵经年别恨多。最恨明朝洗车雨，不令回脚渡天河。
烂红初擘使君盘，走送柴门色未乾。著意裁诗终不近，遥怜醉眼若为看。
世事心知不可为，拂衣归此养天机。先生独善端无意，肯续春秋辨是非。
江上渔舟叶叶轻，峡中云雨晚凉生。长亭宴罢客归去，桂树夕阳啼鸟声。
手种黄梅已着花，此身依旧在天涯。三年客罢携家去，赢得东风两鬓华。
平生豪气恐难除，尚忆咸阳五白呼。诗似少陵惟欠酒，可能客舍事全无。
目前得已便休休，事业何曾有到头。客问函三孰为一，月明风静好清秋。
客怀无事只增愁，遮眼残书懒即休。午醉忽惊如唤觉，乱山无数满船头。
往在东风浩荡边，故将诗酒作春妍。渊明好客妨何事，卿去教知我欲眠。
白云到处有光辉，江北江南一杖携。妙喜风烟曾断取，羊仙今日合全提。
穷居未有四立壁，负郭兼无二顷田。拟斸云根结茅屋，不知谁赠买山钱。
池上高台倚碧空，郡楼相对出烟中。读书太守今何在，寂寞无人继此风。
丹经汗损几车牛，奥意难从纸上搜。相见缠腰无十万，待看骑鹤上扬州。
踏梯割得紫云归，琢就双轮半尺围。晴日午窗新睡起，掌中轻转雪花飞。
云捲寒蟾玉晕添，嫦娥遥想鬓毛纤。此时清境非人世，要望烟霄不下帘。
溪面微凉生晚风，山衔落日半边红。临流解赋归来句，知是柴桑避俗翁。
仙人山水古今无，画妙诗工可得俱。论画已非前辈手，声诗能作辋川图。
千寻塔影照江清，古殿金龙蟠绣楹。秋色排门入萧寺，闲来饭后听钟声。
黄叶西风何处村，茅檐立马问寒温。江东渭北情无限，樽酒他时得细论。
未省前身是道人，莫嗟求仕困无津。东风动地泥牛吼，檐卜花开别是春。
君是石渠东观人，小邦聊见宰官身。山僧似不孤题品，众角丛中有一麟。
百年人物已无馀，况说铜人鼓铸初。欲著承平旧时事，政须此老助潜夫。
九里飞香隔岸闻，绣帘朱户閟清芬。千林落蕊扫不尽，分我幽窗一炷云。
倾盖江头酒一樽，高楼惊坐去如云。别君无语独长啸，尚想清音半岭闻。
玉宇初凉江练静，夜深风雨更凄清。从教洗出峰头路，云破星翻月自生。
密栽桃李碍车轮，柳下风微不动尘。已办寻春蜡双屐，飞花满地草如茵。
只应门闼悬弧际，正是乾坤和气中。寿语珠联千轴富，贺樽鲸吸百川空。
叶底红稀不见花，枝头绿暗可藏雅。春归古殿苍苔满，一点笼灯隐绛纱。
蕨芽载土笋牙丛，青子森森褪小红。与物无情吾老矣，如今休恨五更风。
老去伤春只自嗟，追寻陈迹问京华。更搔短发西南望，病眼昏昏泪渺花。
白首重来一梦中，青山不改旧时容。乌啼月落桥西寺，攲枕犹闻半夜钟。
大瓢贮月泻银瓶，瑟瑟松风入坐鸣。拟把金钗候汤眼，睡魔先已树降旌。
草亡木卒太匆匆，独有髯龙在眼中。雨折风吹终不死，霜根雪节贯青铜。
绿笋遗苞半出篱，清溪一曲翠相迷。古苔称意坏墙满，好鸟尽情深树啼。
岁岁来寻罨画春，看山弄水意长新。不知流水今何处，只有青山是故人。
乍闻槁雪堕窗前，已见飞花舞道边。梦断忽惊山竹裂，一灯照我拥书眠。
受风岂免长低首，戴雪何妨暂折腰。莫道此君无特操，风回雪霁便昂霄。
雪香琼瘦逼人寒，闲澹精神画亦难。照水可怜清更甚，不堪浑作镜中看。
老怯风波一棹回，故园芜没半苍苔。水深莫遣蛟龙得，火急招归海贾来。
飞琼乘月下瑶台，老眼惊窥一笑开。冰雪定嫌诗酒污，不应更待白衣来。
圣主从来不射生，池边群雁恣飞鸣。成行却入云霄去，全似人间好弟兄。
玉堂金马尽名儒，黄本牙签付石渠。向此别藏三万卷，不忧中有蠹书鱼。
山上飞云片片轻，云山相似倚空明。从龙本合封中去，触石光从望处生。
龙蟠鳌负出风云，镂玉填金圣制新。自与六经垂日月，更令群目仰星辰。
绝域移根上苑栽，又分红绿向岩隈。累累子已枝间满，灼灼花犹叶底开。
云藏烟锁昼苍苍，得地何须作栋梁。闻道九龙扶辇过，一山风又作笙簧。
天上人间自不同，故留关钥限西东。姓名若在黄金籍，日日朝元路自通。
玉宇珍庭夜未央，月移花影上回廊。精神勤祷祗民福，耿耿晴空霭露香。
云台呈瑞出坤珍，龙角层芝玉色新。从此九茎何足尚，图书麟阁永无伦。
碧墀十二曲阑干，琼态浓醺倚欲弹。月上海棠清荫合，罗裳深夜怯轻寒。
蟾光秋半倍婵娟，河汉潜微瑩碧天。楼上美人贪醉赏，晓钟声断遂经年。
翠莲秋盛覆池塘，绿柄风摇一派香。欲结珍苞供胜赏，随时均锡到兰房。
三五良宵皓月圆，兰缸宝炬万家然。楼台总在冰壶里，今见蓬瀛不夜天。
宴殿匀将蜀锦铺，花明金赫丽簪裾。舞茵全似朝霞散，十二金鸾面玉除。
浮绝山连白玉京，金华楼共日华明。五真结就圆珠气，骨似丹琼貌似婴。
玉宇沉沉瑞雾开，香风未断鹤徘徊。奇姿会与青田别，定是仙人次第来。
雨涨平池绿似淮，半扉春水眼慵开。无钱得买扁舟去，莫道旧来今不来。
相望千家信不通，悬知春在雨声中。蹇驴欲去愁泥滑，安得西飞六尺鸿。
大音固自元无曲，绿绮何劳更著弦。此调最高人不会，未知今复为谁传。
便到青云尚黑头，有亭莫赋二宜休。如君岂是池中物，要趁官闲作浪游。
身世无营策最良，年来幽事不多忙。饭牛欲起方朝露，种豆才归又夕阳。
草合平沟涨绿醅，乱蛙声在古城隈。何时细雨春风夜，还我西池鼓吹来。
有家怜我无乡地，好事知君不世情。借得小窗安净榻，卧听风雨入荷声。
含桃熟后莺还语，柳絮飞时燕亦忙。风物但随时节好，不知人意自凄凉。
楼上看山酒一卮，人间此乐岂儿知。秋风吹落霜前雁，寄得西来别后诗。
白发书生谁复论，萧然深闭一蓬门。自知赤壁功名晚，羞与周郎作耳孙。
冻蕊寒梢也自芳，断桥深坞独闻香。山中行处花吹面，马上归时诗满囊。
腊尽冰消未见时，春风应入近南枝。悬知老树开花早，苦恨幽人得句迟。
玉壶花暖日烘窗，夺我寒衾晓梦长。惭愧高人方拥鼻，小炉沉水宿残香。
乱离回首又春风，江上人家一半空。燕子多情依旧舞，桃花无语可怜红。
兵戈无地可窥临，风物依然恼客心。未有莺时春欲尽，已无花处绿成阴。
春归那肯为侬留，尚有三花慰客愁。十里红楼卷珠箔，不知谁在古扬州。
老禅心地已如灰，愁眼能令一笑开。落日无情且归去，梅花若在却须来。
黄昏帘幕人谁卷，暮雨阑干客自凭。独自不知多少恨，一池荷叶碎秋声。
满天云物正垂垂，何处青春欲到时。花信未从风里得，丰年先自雨中知。
雪屋临湖忆系船，柳汀吹絮又经年。白鸥大似知人意，分与沧波十里天。
晓镜烟凝水绕湖，晚汀飞鹭又成图。早知鱼鸟堪同乐，愁得华颠政不须。
湖水波连野水边，欲晴鸠唤未晴天。懒吹云去风无力，打得花残雨可怜。
凋尽朱颜年少春，不堪柳下对离樽。刘郎已是无肠断，更唱阳关恼客魂。
秋在幽人行乐中，好山欲尽更须穷。花姑水绕几时到，罨画溪遥路欲通。
避地两家三五口，只今那忍记当时。谁知临老相逢日，犹得重看乱后诗。
黑甜有味要须尝，一枕谁同夜雨床。世路风波难著脚，老来当以梦为乡。
湖光山影入楼明，晓色催人梦自惊。画栋去天无一握，青山衔月恰三更。
十里泉声咽断岩，绣衣玄衮闭朱龛。老翁不要千山雨，只乞龙君一酌甘。
此夜秋怀谁得知，幽虫相语替人悲。自从啼破黄昏后，直到寒窗无月时。
江上孤城欲破时，闭门高卧复谁知。我无文字铭金石，安用烦君写恶诗。
少年邀月伴清樽，老去空馀满袖尘。多谢蟾光深有意，尚来同我作三人。
湖上梅花春意回，水光山影入衔杯。无人许我分幽事，故遣双飞属玉来。
春湖潮满入青天，浪拍东风打钓船。人在空濛飞絮里，鸟啼红白乱花前。
万事全归两鬓霜，新愁尽属少年场。如今乞得忘忧草，已自无忧可得忘。
万壑千岩要尽穷，漫将筋力试衰翁。请君速办寻山屐，同上南高第一峰。
先生旧日经行处，闻有寒枝笑晓林。便倩东风吹雨去，急携藜杖与僧寻。
漫说丹砂乞转精，安期瓜大几时生。会令方寸无荆棘，火枣交梨亦易成。
当日飞升云路赊，夫人原属旧仙家。莫将林下能诗女，轻比神仙萼绿华。
广文贫甚坐无毡，白璧朝来忽满前。但喜囊馀长吉句，绝胜家有窟郎钱。
春事何时属老人，好花知复为谁分。何当碧玉壶中雪，飞作香罗髻上云。
近来闻道得明珠，丹凤今年第几雏。会遣梦中分赤锦，不妨衣上有天吴。
昔年残梦晓初回，花上啼禽近小斋。可笑只今春梦里，五更攲枕听笼街。
白发心知万事休，力耕犹欲种春畴。五更卧听鸡催晓，残月开门起饭牛。
特地移藩唤木犀，眼明初见岁寒枝。临风想像香来处，不到黄昏满树时。
北海来归几过年，朱颜依旧照貂冠。不将一节更夷险，谁解如公耐岁寒。
不到西湖忽换年，今朝欲挂杖头钱。催成柳色多如许，落尽梅花最可怜。
此君那可一日无，桃花不复怨玄都。得公明月千斛珠，我羞鱼目真不如。
十事如意八九无，暮年犹喜见子都。那能从公得三绝，但可一身观六如。
身如倦鸟欲归去，盟与白鸥真复寒。更把后湖风月句，着官仍对吏书看。
有树移云尽欲平，牙签卷尽俗尘清。谁知吏案文书里，时有沧江风雨声。
软红堆里十朱轮，此地何尝有一尘。月亦怜君最孤绝，故来相伴作诗人。
梦对清樽看玉山，荔枝空嚼水中寒。心知不与公同味，始信人生一笑难。
故国幽姿想自妍，只今谁与著诗怜。竹篱茅舍花开处，望断江西眼欲穿。
两翁投老各华颠，往事重论亦黯然。只有高情无岁月，相看依旧似当年。
江南草长乱啼莺，睡足南州得细听。最爱欲歌还欲住，伴人如梦亦如醒。
江城木落又秋高，归梦难成客鬓凋。拟倩西风吹雨去，莫来窗下打芭蕉。
东君无意惜花残，留得青山隔雨看。可怪天公不怜客，绿阴成后却春寒。
花到酴醾欲尽时，一春已是燕游稀。旧来持酒听歌处，乞与东风燕子飞。
黄梅雨熟汝辞家，数得秋风到藕花。书里悬知有归日，醉中不复问年华。
闻说朱栏照眼新，一溪清浅共谁分。可怜桥下无情水，不遣龟鱼识使君。
与师同是一山云，吹落江西却再分。聚散人生俱似梦，虎溪重过不烦君。
鹊尾烟横不卷帘，莫嫌好客坐无毡。道人此室知何用，留与衰翁听雪眠。
雕尽朱颜白尽头，种花本为欲忘忧。谁知花上风和雨，添得周郎一段愁。
山深风露易凄清，树老于人若有情。万里好秋寻不见，一花香处便分明。
老竹排檐谁手种，山日未斜寒翠重。六月散发叶底眠，冷雨斜风频入梦。
小舟为我载月色，白沙翠竹光相射。自从李白下金陵，四百年无此豪逸。
云涛雪浪蹙天浮，隐隐征帆去未休。蛟蜃伏藏舟楫稳，将军何用说防秋。
南北飘零三十秋，乱离重到旧扬州。田园芜没身空老，却羡如今马少游。
奇石腾拿竹树苍，奋髯矫首据崇冈。山深怪底无豺虎，端畏溪头百兽王。
林花不逐岁寒凋，半岭烟光媚远霄。须信仙家风景好，四时峰岫紫岧峣。
春色困人浑似酒，花枝照眼恰如人。东君若解怜愁客，莫使花飞减却春。
幽禽百啭舌如簧，院宇深深花木香。飘泊伤春惟泥酒，不知林外已斜阳。
一年春事遽如许，千里旅愁何似生。浊酒饮馀惟五合，残书读尽忽三更。
谁道幽兰是国香，山林僻处更芬芳。从今借得佳人佩，伴我春堂昼梦长。
去年玉辇侍端门，灯满鳌山讶晓暾。寂寞沙阳山水里，也将膏火照黄昏。
瓶水养花花已老，零落春风寒不扫。从教几案积残红，尚有馀香慰衰槁。
断云飞雨过溪来，檐溜萧萧泻暮阶。一饷清凉驱热恼，可怜襟抱向谁开。
落日衔山隐半轮，桑榆残照起游氛。佳人怅望何时见，万里平凝合碧云。
片云出岫当何在，独鹤摩空自识回。若会去来无二相，丹霞应肯下岩来。
清霜夜落梧楸树，脱叶惊风陨如雨。一番扫尽一番新，策杖闲将黄叶数。
维摩丈室何年设，满目江山自风月。道中试露默中机，千偈澜翻本无说。
半生游宦鬓毛霜，依旧图书对晓窗。卯酒一杯春日暖，卧听鸣橹下清江。
居士终朝只念归，日行百里尚嫌迟。小窗春梦分明到，叹息啼乌唤觉时。
云涛万顷连天雨，波上双凫自容与。风高江阔烟水寒，日暮相将何处去。
画舫临流四面通，绿窗面面有清风。年来始会虚舟意，正在江湖波浪中。
境寂心闲物物宜，倚栏更看岭云飞。晓猿夜鹤应思我，正好归时犹未归。
言以多穷默取容，不如体道守其中。道非言默所能载，毕竟两端皆是空。
钟鸣谷响孰为然，因击缘声故有言。若会虽言本无说，从教千偈口澜翻。
寺枕清江荫碧梧，萧然景物类东吴。登临忽动思归兴，不待秋风可鲙鲈。
盘纡石磴白云间，风落岩花满路斑。峰岭横斜自重掩，个中真是小庐山。
青山碧水白鸥飞，野岸临流有钓矶。便欲诛茅老沧海，于今江浙可忘归。
终日崎岖山谷间，雨馀林下水潺潺。炎方六月不知暑，端为先生从此还。
火云千丈映溪山，正是人间行路难。赖有道傍飞瀑在，喷霜翻雪作清寒。
篮舆清晓叩禅扉，山路云深翠湿衣。谁家峰头双练瀑，空濛散作玉花飞。
疏篱烟雨数枝斜，行路于今五见花。又向闽山和月摘，坐令流寓叹年华。
云裳缟带步摇冠，谁遣瑶姬下广寒。默侍先生浑不语，风枝时听佩珊珊。
春光欲暮碧桃开，烟露相和染玉腮。仙苑何人移得种，风光疑自茂陵来。
平生最赏荔枝名，手植芳根傍草亭。嘉木亦知人意重，著花不待一周星。
一枰两浅旧相期，叹息君今愿已违。却把荔枝三奠酒，数行衰泪湿深衣。
禅房深夜雨萧萧，只有青灯伴寂寥。咫尺婵娟锁朱户，不知何日枉佳招。
故交沦没水东流，岁晚无人话昔游。飞絮落花何足道，忽经风雨亦添愁。
胸中一寸灰已冷，头上千茎雪未消。老步只宜平地去，不知何事又登高。
紫庭黄阁带春温，寝殿何人侍至尊。长爱百司分职处，玉鞭敲镫出金门。
春来春去几经过，不似今年恨最多。寂寂海棠枝上月，照人清夜欲如何。
几度寻芳已不成，又还寂寞过清明。悭风涩雨颠迷甚，十日春无一日晴。
秋雨沉沉滴夜长，梦难成处转凄凉。芭蕉叶上梧桐里，点点声声有断肠。
薄云疏日弄阴晴，山秀湖平眼界清。不必西风吹叶下，愁人满耳是秋声。
月待圆时花正好，花将残后月还亏。须知天上人间物，同禀秋清在一时。
一树梅花雪月间，梅清月皎雪光寒。看来表里俱清彻，酌酒吟诗兴尽宽。
雨换新凉秋兴浓，流萤明灭绿杨中。庭虚池印一方月，楼静檐披四面风。
寂寂疏帘挂玉楼，楼头新月曲如钩。不须问我情深浅，钩动长天远水愁。
无事江头弄碧波，分明掌上见嫦娥。不知李谪仙人在，曾向江头捉得么。
不许蟾蜍此夜明，始知天意是无情。何当拔去闲云雾，放出光辉万里清。
潇潇风雨暗残秋，忍见黄生满径幽。恰似楚人情太苦，年年对景倍添愁。
扁舟欲发意何如，回望乡关万里馀。谁识此情肠断处，白云遥处有亲庐。
角瑩纤琼鳞粲金，拥珠闲卧紫渊深。时来天地云雷举，起作人间救旱霖。
病眼看花似梦中，一番次第又飞空。朝来不忍倚树立，倚树恐摇枝上红。
野花啼鸟喜新晴，湖上波光漾日明。底事伤春心绪懒，不堪愁里听莺声。
四时花草逐时新，衮衮年华过眼频。景物无穷人自老，新花应解笑迎人。
满江风月一船霜，无计留君只自狂。灯火隔帘香隔坐，无人知是竹枝娘。
风雨属连春事休，碧鳞三尺荐行舟。短墙不见桃花面，付与长江自在流。
水光欲尽琉璃影，玉色初浮翡翠斑。便觉曲生风味好，小炉新火对蒲团。
小院无人日自长，隔帘时有芰荷香。客游未作安居计，更借西楼一夜凉。
断肠风味久难寻，尚有名花寄此心。折尽长枝已春晚，只宜凉月不宜阴。
小雨催寒入夕曛，湘江风味可怜人。斑斑玉泪无时尽，袅袅金梢别是春。
九日狂阴一日晴，落花飞絮作清明。与君携手南楼去，共听长江月下声。
夜窗灯火著新寒，喜见蒲团一味闲。纵有好诗人不要，却须还与槛前山。
平生最爱花梢月，可与青楼一等看。病去老来浑忘却，晓窗晴日上蒲团。
二子逃禅不计年，江湖重去水粘天。直饶透尽三关语，到底终成百漏船。
见公便是倚松老，念我不忘担板心。万里江山一尊酒，主人无古亦无今。
谁将旧日狂蜂蝶，误入春风桃李蹊。咫尺风光不相贷，无因乞与上天梯。
衣欲生棱梦不成，城头高下打三更。月明如昼柳如画，更向瑶池南岸行。
海气如烟跨市楼，北风连夜舞梧楸。平生事业难牵强，坐听寒灯守聒囚。
诸卿谈笑赏先登，我欲从之病不能。门闭日长公事少，祇疑身是住庵僧。
尘满文书灯暗檠，荒城相望数残更。莫言愁罢无佳处，睡正熟时闻雨声。
先生高卧了残冬，我亦年来不讳穷。夜半打窗人不会，满天风雨角声中。
交游潦倒漫虚名，误结他生文字盟。踏尽尘埃公莫厌，不应因酒爱江清。
子来不惮千里远，我病可无终岁忧。相见匆匆又相别，主人无恨客无求。
雨湿平林松桂香，断云冉冉拂疏篁。江山故自可人意，从此归休策最长。
万里飘然不系舟，老来专忆旧交游。西风日落中原路，虚度江湖数十秋。
我病无能到处穷，子才安得尚漂蓬。如何共饮重阳酒，相对无言似乃翁。
重阳共采东篱菊，却似乃翁年少时。顾我无能甘老病，相寻唯有向来诗。
一夜飞蚊绕鬓鸣，却忘时节是新正。祗应朝暮须风雨，便作疏檐泻竹声。
偶从行李转江湖，所至翛然一物无。午枕久拚闲事业，夜窗新有静工夫。
少小交游不乏贤，二三豪杰聚临川。自从老大飘零尽，独有残诗数百篇。
野水依城竹映沙，江梅开处又人家。天晴径欲花前醉，只恐衰颜不称花。
寒压新春雪不融，布衾如铁坐衰翁。烦君又送南山炭，更放残炉一夜红。
老来于世转无求，事业声名种种休。伴得邻僧忍饥惯，闭门无饭读春秋。
荒山古寺欲黄昏，梁上诸君欲到门。雨湿雪童埋处土，向来精爽更谁论。
锦绣堆床已不宜，芬芳淑郁又成痴。心知此被无他巧，能与山翁换好诗。
路转寒松日欲斜，野梅初吐两三花。溪流映石风吹碧，时有粼粼雨后砂。
湘江江上数重山，山远云深缥缈间。帝子不归肠欲断，竹梢空染泪痕斑。
年来尘土住都城，尚见东行半月程。一夜北风三尺雨，卧闻车马溅泥声。
君家兄弟各能文，季也风流又绝群。万里相逢又相别，落花时节却思君。
爱君好句能胜酒，顾我无心久似灰。老病深藏如怯暑，未妨初伏送诗来。
万顷曾经一苇航，旧缨如可濯沧浪。簿书窘束尘埃里，犹见当时玉树郎。
雨沈飞絮绿阴寒，梅子枝头点点酸。心事向来吟不尽，梨花院落一春残。
须知药得火成丹，又要丹逢火则仙。片饷工夫修便现，老成须是过三年。
合其天地合其元，子母相逢不敢言。先汞后铅为大道，莫教失伴鹤归天。
莫向人间定是非，是非定得有何为。而今休去便休去，若欲了时无了时。
早灰百念卧灵山，世路无心绝往还。僧相祇宜林下看，不堪行到画堂前。
茅檐静对千山月，竹户闲楼一片云。莫送往来名利客，阶前踏破绿苔纹。
僧家无事最幽闲，近对青松远对山。诗句不曾题落叶，恐随流水到人间。
共矜春色尽衔杯，文字红裙各有侪。何似西园闲处士，一杯花下畏人来。
欲留无计去还悲，渐远闽山物象非。家在天南今北首，忍看归鸟背人飞。
飘零古寺倚江边，高卧春风百病缠。造化小儿真戏我，不令歌酒趁新年。
衰榆弱柳未经霜，已见飘零片片黄。雨后晚风生户牖，莫将灯火汗清凉。
信马随车力不胜，聊将觞豆乐交朋。青楼乞巧真儿女，我亦如今拙未能。
衡阳新雁几时归，惆怅佳人万事非。蓬首西风还拜月，夜凉赢得露沾衣。
翠袖青裙衬雪肤，雨馀终日醉相扶。祗应不使朱铅污，独抱幽香与世疏。
明明孔圣能毋四，的的曾参所贵三。一部鲁论开圣域，古人无死要重参。
醉乡佳处许谁临，幸有匏尊可共斟。要试从前宽窄量，但知空盏莫辞深。
西风吹露湿峨冠，迥立三山二水间。后夜江楼应殢酒，一钩残月与谁看。
郭外盈畴草又齐，十年犹负带经犁。未应五斗能留我，端为痴儿索饭啼。
山头漠漠烟藏树，山下潺潺水满溪。全胜长安花柳陌，万人尘里逐轮蹄。
竹篱茅舍近前溪，烟淡风微月上迟。认得暗香来去处，夜寒无路觅横枝。
冰雪情怀未遽开，芝兰风味已先回。故人隔岁无因见，一夜月明何处来。
马上无端骨肉消，老来功业正寥寥。便须举白追年少，莫恨红妆不我饶。
腊穷春到不须臾，霜下陈根岂用锄。若信彫荣如转毂，故应摇落有扶疏。
窗前松竹翠连山，窗下弦歌昼掩关。雪里忍看梅欲吐，烟中遥认鸟知还。
未暇南山访隐居，祇应无处不逢渠。凭君一省从前梦，莫叹离群岁又除。
此君风度固萧然，谁解招邀到此轩。要识维摩真面目，支离瘦骨寂无言。
志士犹来惜寸阴，青铜那觉二毛侵。留连春色一樽酒，未必东风识此心。
森森竹树晓生寒，病怯秋衾梦易阑。欲驾征鞍慵未起，卧听渔鼓吼空山。
路入扬州秋草残，竹西亭上曲栏干。而今那复闻歌吹，黄叶西风薄暮寒。
锦缆牙樯一梦愁，行人空击木兰舟。玉箫吹断青楼锁，二十四桥风月秋。
木落空江淡夕霏，疏篷一叶并渔矶。秋风几许莼鲈兴，亦欲临流唤渡归。
武陵归棹几重山，回首沧波锁暮烟。一寸愁生千万斛，可能容易付湘弦。
东风春水湛晴天，斜日平林画素烟。不会浮云亦多事，又将飞雨过山前。
山色于人定有缘，髻鬟眉黛巧争妍。何当招我白云下，坐对苍崖百尺泉。
风堕何能续断弦，只凭樽酒送彫年。仙人示我长生术，除却醉乡非洞天。
种柳栽花旧惜春，不知春色为谁新。年年青眼樽前客，只有寒梅是故人。
虚窗午夜月朦胧，推枕萧然百念空。更问幽人洗心法，二年魂梦水声中。
故国山川真可老，十年尘土负归期。而今更笑申夫子，似我平生费梦思。
邦侯言语妙天下，学海故自吞百川。传杯击钵尽具眼，醉中莫漫思逃禅。
花鸭呼群自拍浮，何人蓑笠在孤舟。半生已负江湖约，不为经行肯暂留。
道人小室要观身，兀坐蒲团莫欠伸。纵有诸天来应供，灵龟纳息自为真。
曲涧潺潺隐石堤，玉虬双引戏晴漪。相思后夜添清绝，木落山空月半规。
山河四塞限中原，篱落而今不复存。豺虎昼行何日息，但馀征戍满荒村。
法驾亲巡海上还，钩陈万骑列江干。潮生风熟楼船过，雨助洪涛失故滩。
娟娟微月小庭西，月下幽人影自随。赖有寒梅伴愁绝，一枝清艳耿疏篱。
柴门过雨稻花香，一抹轻烟锁绿杨。四句吟成谁与和，怀人日日九回肠。
乱山深处是仙家，海变桑田日未斜。为有慈亲倚门望，却愁溪上见桃花。
天申佳节继天中，贺庆年年信始通。明诏重颁浮论息，共知至计出天衷。
拂床攲枕昼初长，好梦惊回燕语忙。深竹有花人不见，直应风转得幽香。
休处言休便好休，家山春色满扬州。何须更说通身句，历历东风百草头。
心法两忘诸说到，文章百鍊古风回。方惊吸尽西江口，又出江西一派来。
横身溪上略相酬，不住中间彻两头。行人掉臂上头过，谁信如今有赵州。
一瓶一钵且随缘，此事时时强为宣。知己不来春自老，孤峰皎月对寒泉。
寸碧遥岑隐半规，冰轮次第碾琉璃。因追胜集琼楼杪，笑倩纤纤捧酒卮。
灯花作意照归人，短棹扁舟寂寞滨。帝力如春苏万物，遥知太一不威神。
舞困春风睡思深，东君更与缠腰金。颓檐醉尉花应笑，那有当年幕客心。
林栖相唤出幽谷，我亦欲起天未明。枕中决决响山溜，一似荒城长短更。
千峰踏遍一筇随，草软沙平步却宜。细径忽攀飞鸟外，故知腰脚未应衰。
霜溪咽绝照冰姿，谁见无人弄影时。香逐晓风穿暗户，梦随落月挂寒枝。
久知喧寂两空华，分别应缘一念邪。为问脱靴吟芍药，何如煮茗对梅花。
梅花梦向笛中残，子著深枝一一酸。肠断来迟双燕子，暗香消歇粉泥乾。
堂前春日媚珍盘，稚子相群舞袖斑。斗酒寿亲逢一笑，不知身在市门间。
青山北界大江东，了了乡关在眼中。归得一廛吾愿足，此生初不问穷通。
两翁相对语更阑，想见风生席石间。诗就南枝三转鹊，樽前秋月半衔山。
病馀都作鹤联拳，谁识臞儒是列仙。如我角犀将底用，藜羹相对却超然。
诗逼长江世已稀，沧洲未觉此心违。平生却笑陶彭泽，今昔纷纷强是非。
一钱未办买云山，突兀何时屋万间。岁晚投簪来卜筑，柴门分占碧孱颜。
胸中一壑本超然，投迹尘埃只可怜。斗粟累人腰自折，不缘身在督邮前。
压糟玉面天涯见，琢雪庖霜照眼明。投箸羞颜如甲厚，南山白额正横行。
绕屋风篁梦寐清，住山活计几时成。云根试手聊亲斸，安否他年数寄声。
俗学回头笑画脂，我今羞悔子何疑。恐输灵运先成佛，莫学汤休苦觅诗。
江南风物略知津，便觉诗成笔有神。不向九江看五老，故应犹未是诗人。
六载将身草里埋，当时有眼几曾开。果然见得明星现，未到门庭冷似灰。
东阁题诗得绪馀，溪头千树绕幽居。来禽青李曾何算，底事犹传逸少书。
日正舒长好著鞭，会须闻早慕高坚。君看少壮荒嬉子，多向衰迟却讳年。
门外啼鸦暗柳浓，华堂翠幕度香风。流莺不识梦魂远，自向窗前诉落红。
小窗卧冷听吟蛩，半拥轻衾乍怯风。清梦不成空有恨，萧骚疏雨打梧桐。
天约闲云结嫩阴，苦无诗酒懒登临。一声鸡唱日初午，满地花寒秋已深。
莫随朝叩合休休，万里今谁没白鸥。付与幽人几椽屋，不须吴咏忆扁舟。
不吟柳绿与桃红，久要论交十八公。想得阶前月如剪，独将双耳立西风。
凝红湿翠媚春江，残月幽香度晓窗。正恐枝头珠作颗，冷惊宿蝶去双双。
后园三径欲重开，一曲新从君赐来。有愧莱公勋业盛，平生无地起楼台。
夭矫龙鳞众欲攀，肯随蒿艾老空山。便教不受栋梁用，犹作光明满世间。
不管狂风横雨催，小园日日有花开。群仙恐湿凌波袜，戏蹴香红衬绿苔。
佳人通夕赏重阳，醉尽楼边白玉缸。莫遣飞霜到丛菊，恐惊宿蝶去双双。
饭裹绿荷朝趁市，香浮青瓮晚登楼。凭谁写入鹅溪绢，一簇人烟古渡头。
樽俎当年缓带公，山月自高亭自远。荣荣枯枯几晋馀，世外蓬莱忽清浅。
远岫回环碧四围，一峰清绝万峰低。浮云复作人间雨，天上长晴世不知。
月色撩人不忍眠，杖头独挂百青钱。一杯竹叶那能醉，浇起乡心更黯然。
无用乾坤一腐儒，年来踪迹转崎岖。身名未就耕桑废，何日投闲老此湖。
不放离人独解舟，片帆相逐到丹丘。客情乡思从今日，更有思君一段愁。
竹外溪头手自栽，群芳推让子先开。好将正味调金鼎，莫似樱桃太不才。
红雨纷纷空自繁，碧云一朵胜桃源。君家独有神仙种，分我闹花深处根。
青春不觉去堂堂，把酒谁分此日光。偶读高人送春句，味回齿颊有馀香。
浮图入海天亡魏，鹦鹉兴谣运启齐。邺下兵兴黄蚁死，营中星陨众驴嘶。
天地深恩讵可忘，寤生忠孝两俱亡。身从何出翻囚母，国是谁封敢射王。
风扫园林万木残，道人眼界却宜看。北窗趺坐对松柏，人物青青俱岁寒。
朔风吹水鉴湖寒，千里扁舟赴幕官。路入蓬莱天尺五，眼中见日与长安。
欲识交情久远期，十年方和和韩诗。他时更践诗中语，偕隐溪山不可迟。
僧居岑寂异官居，索句搜肠撚断须。那更雨中思底事，梦魂归到种山隅。
胸中万顷元才子，方外孤标贺季真。鉴水萦回三百里，风流何止两唐人。
挂冠林下近来无，谁谓僧中有二疏。应笑红莲幕中客，故园三径已荒芜。
白发青衫老幕官，蓬莱秋月两年看。兴来端欲乘风去，不怕琼楼玉宇寒。
手汲寒泉碾小龙，天香一炷满衣浓。与君慷慨论时事，欲吐丹心上实封。
栖乌惊起天无月，化鹤归来顶不朱。错认湖山作西子，眩人疑是玉肌肤。
册府经年已倦游，梦魂随雁到峰头。山中老宿如相问，为道归期不待秋。
不到君家几换春，眼中风物一番新。吾园小小知何用，不似兹园可养亲。
长念诗人咏子嗟，团栾绕树日攲斜。冰盘行荐炎天实，不用东门学种瓜。
何幸先人有弊庐，不妨同种柳千株。垂阴覆地宁无日，作雪漫天肯似榆。
插天万仞绝攀跻，岩顶松罗不是栽。廊庙须材作梁栋，人间斤斧可能来。
北望吾庐山最好，南通萧寺境逾幽。白云夜向原中宿，几度随人过岭头。
灯花端为故人然，留客殷勤为击鲜。更觉门阑增喜气，冰清玉润两俱贤。
才知端如杜下平，异时何止任专城。三年俛首栖榛棘，行作冲霄鸾凤声。
政拙时时费祷求，心忧赤子饿填沟。一声霹雳中宵雨，洗出江湖万里秋。
占得乾坤造化炉，地中沸出巧工夫。泉犹自作炎凉态，休说众生垢有无。
一水遥分瀑布馀，万杉深处散明珠。不知散却珠多少，能买人间富贵无。
山中有镜石为台，云雾深藏未肯开。别有一溪清似镜，不须人为拂尘埃。
城纵是金非愿得，田虽有石尚堪耕。欲随秋雁荡中去，却向杜鹃啼处行。
芦花两岸风萧瑟，渺渺烟波浸秋日。鸥鹭家深不见人，小舟忽自花中出。
一岭钻天到此平，夜眠听得诵书声。莫言此地名千石，万石它年或可名。
坡名燕子燕思归，岩号乌飞乌倦飞。云本无心聊出岫，风缘有口故吹衣。
流落天涯老病身，归心一点逐新春。故人少借论思口，放我山林作散人。
一家天下裂三都，忠愤填胸出阵图。千载相知惟白水，此心元不为吞吴。
不道世人贫可怜，乱飘宇宙湿厨烟。居高润下泽自普，只可在山如去年。
时哉腊后立春前，散作人间大有年。会合风云洒天外，不须只在蜀山川。
图画巫山十二峰，缄题遥寄旧游从。烦君子细看山色，不似老夫归意浓。
三峡江流七月平，全家东下叶舟轻。阳台得得收云雨，放尽峰峦照眼明。
入湖初讶君山远，无翼可随鸥鹭群。系缆中流忽相对，江湖心亦不忘君。
江淹送客伤心处，万里人从蜀道来。柳已三番见秋色，萧萧双鬓若何哉。
供成诗案脱累囚，天遣公来此地游。自有胸中云梦泽，更居云梦泽南州。
出郭群山四望无，故将诗句祷麻姑。忽然云破山开面，天色如春有鸟呼。
前年我亦到庐山，杖屦烟霞缥缈间。万里东归如倦鸟，不知飞过只知还。
金仙何处不曾游，小小精蓝亦自幽。有客倦游归欲速，可能一宿为山留。
一千石俸窃南州，老病馀生厌宦游。已上祠章即归去，一犁烟雨事西畴。
梦觉音容杳莫追，子规声里涕沾衣。催归无计同归去，耘后耕前事已非。
偕老相期未及期，回头人事已成非。逢春尚拟风光转，过眼忽惊花片飞。
政拙年年厌祷祈，心香一炷逐云飞。老农问我何良苦，薄有田园胡不归。
纷纷蜂采百花归，蜜在枝头竟不知。造物要令甜在后，时人莫讶熟何迟。
去年今日别吾家，我鬓苍然尔未华。日似去年人不见，鬓毛白尽眼添花。
驻锡清源十五年，月明台静忽飘然。禅心莫为东禅起，南北东西总是禅。
万法由来总是空，五峰名在本无峰。我来遥作庐山想，隐约夕阳开处逢。
小小园中十八香，主人游宦遂荒凉。名园草木多奇品，分我馀根种草堂。
谷中有月露蛾眉，水织珠帘更绝奇。满目峰峦观未尽，有僧携纸觅题诗。
无情谁似东风薄，相见那思雪夜初。欲把红颜借桃杏，便教枝上白纷如。
却月凌风一种香，更匀粉面作红妆。枝头自结鸳鸯社，为倩东风谢海棠。
开花已作鸳鸯侣，著子还成鸿雁行。旧日同心上林种，至今千载亦流芳。
翔仞当年览德辉，传芳花品未思归。晚来雾鬓凭轩处，直恐金翘相对飞。
杯去浑无勇退时，偶然遇坎亦安之。不教坐有独醒客，便与投醪倒接篱。
异时古木蔽岩阿，去盗来兵厄斧柯。老柳如龙寿千百，独全煨烬傲清波。
数顷澄湖练有光，小亭处处得疏篁。梦中春草多佳句，一洗尘埃速寄将。
何人种柳成门巷，几处看花到子孙。且尽山斋一杯酒，此君相对已忘言。
忆昨分抄种树书，三荆今古美同株。闲将草木供诗戏，待把渔樵足画图。
青翰不动柳阴多，桂棹无声鸟语和。有此孤舟寄丘壑，可怜平地起风波。
六月炎天千里移，不期繁蕊便盈枝。向来浑是西垣客，忆得看花草制时。
斩新曲径治西园，野色春来已可观。便好作亭供客醉，望中流水有时乾。
主家一妾三千当，教我育我如恐伤。如今弃妾归南阳，使我一苇凌苍茫。
锦城虽好劣吾庐，作吏不如归读书。千羡万羡王隐居，有田可耕湖可渔。
晓窗依约见凝脂，争挽南枝问别离。幸有今年春较早，避人何事却开迟。
太史当年责了翁，二程佳处似春风。固应却有诸孙在，重把阳春教郢中。
涨江迎造忽吞天，说与江神莫太颠。公是乘槎天上客，曾经倒海试孤骞。
是人从古为秋悲，病骨逢秋更可知。说与世人应未信，今年新有羡秋诗。
风急柳丝飞漠漠，雨馀花片落阴阴。行人正用此时去，忍听逢逢船鼓音。
老子头颅新似雪，元兄邱垄旧成阴。莫谈三十年前事，愁损河阳一县心。
横经处处客诸侯，一上高台愧不休。讲罢直饶花自雨，未妨辕下作官牛。
流莺飞絮满城时，曾踏春风看柳枝。却到枯条黄叶下，人生老去更何疑。
故山风雪深寒夜，只有梅花独自香。此日无人问消息，不应憔悴损年芳。
绝壑藤萝贮翠烟，水声幽咽乱峰前。行人但说青山好，肠断云间双髻仙。
幽居四畔只空林，啼鸟落花春意深。独宿尘龛无梦寐，五更山月照寒衾。
朔风吹尽暮云平，室暖炉红睡达明。但怪朝来满山白，不知昨夜打窗声。
忆昔南游桂树阴，归来遗恨满尘襟。篮舆此日无穷思，万壑千岩秋气深。
荣丑穷通祇偶然，未妨闲共耸吟肩。君能触处真齐物，我亦平生不怨天。
晚峰云散碧千寻，落日冲飙霜气深。霁色登临寒夜月，行藏只此验天心。
与君归思渺悠哉，马上看山首共回。认取山中奇绝处，他年无事要重来。
寒水粼粼受晚风，轻舠来往思无穷。何妨也向溪南去，徙倚空林暮蔼中。
老矣身如万斛舟，长风破浪若为收。江山若有逢迎意，到处何妨为少留。
孺子高风何处寻，东湖台观水云深。生刍一束人如玉，此日凄凉万古心。
明日振衣千仞冈，夜分起看月和霜。久知行路难如此，不用悲歌泪满裳。
青骊去路欲骎骎，回首犹须话此心。一别便成三数月，有疑谁讲过谁箴。
今朝握手送君归，马上薰风拂面吹。不用丁宁防曲学，寒窗久矣共心期。
山斋几日旱尘昏，欲拂朱弦已惮烦。凉意感君持寄我，雨声花思满胸存。
十年灯火与君同，谁道年来西复东。不学世情云雨手，从教人事马牛风。
极目平畴半欲枯，遥知精祷意无馀。更怜不待豚蹄祝，便得污邪暗满车。
春风欲动客辞家，霖潦纵横路转赊。行到溪山愁绝处，千林一夜玉成花。
梅花年后欲离披，恰是先生变食时。送与西楼一尊酒，诸君莫负可怜枝。
君家池上几时栽，千树玲珑亦富哉。荷尽菊残秋欲老，一年佳处眼中来。
微吟泽畔几扶筇，自笑摧颓一秃翁。羞见芙蓉好颜色，且凭诗律傲西风。
我是溪山旧主人，归来鱼鸟便相亲。一杯与尔同生死，万事从渠更故新。
石楼云卧对江城，城角吟霜永夜清。料得南枝正愁绝，不堪闻此断肠声。
昔诵离骚夜扣舷，江湖满地水浮天。只今拥鼻寒窗底，烂却沙头月一船。
西湖居士寻诗处，今堕软红车马尘。半树横枝空好在，祇应无地觅高人。
一别人间万事空，他年何处却相逢。不须更话三生石，紫翠参天十二峰。
客来何处觅红云，唯见风前万点春。心赏未妨随处好，绿杨阴里换纶巾。
别来几度见归鸿，岁月悠悠一梦中。莫道相望湖海阔，争知千里不同风。
一身千里伴征鸿，北去南来羁旅中。珍重故人相认得，新诗重举旧家风。
四曲烟云锁小楼，寺临乔木古溪头。僧归林下柴门静，麋鹿衔花自在游。
五曲峰峦列翠屏，白云深处隐仙亭。子期一去无消息，惟有乔松万古清。
秋日□秋禾黍边，农家富贵自丰年。一箪鸡黍一瓢饮，谁羡王侯食万钱。
性外初非更有心，只于理内别虚灵。虚灵妙用由斯出，故主吾身统性情。
意乃情专所主时，志之所向定于斯。要须总验心情意，一发而俱性在兹。
一身胡属此心微，只为能思择所为。底事虚灵成暗塞，独于物欲用其思。
眇然方寸神明舍，天下经纶具此中。每向狂澜观不足，正如有本出无穷。
见固能知闻亦知，虽闻如与见同时。只缘一本元无二，千圣已亡心在兹。
心即是天天即理，无行不与理相随。故言惟有天知我，天岂真如人有知。
一双分我洞庭秋，梨枣傍观不那羞。唤得风霜回齿颊，夜寻清梦五湖舟。
道人受偈自然灯，笔底光芒夜夜腾。诗成十手不供写，凿齿敢对弥天僧。
种竹主人今白发，题诗客子半青云。北来南去何时了，风月依然只此君。
雪屋因君发妙思，作歌可比汉芝房。根尘巳證清净慧，鼻观仍薰知见香。
蛮烟瘴雨侵行李，每向南云有所思。定自为民忘涉险，请君细读寄来诗。
山到湘中青未了，月横岭北夜何其。问字刘郎能载酒，为渠更赋一篇诗。
故人春梦谁复见，故园梨花二月天。丁祝主人时醉赏，荆州寒食又经年。
参天古木绿阴合，峻极层峦瀑布长。啼鸟一声家万里，依然无语对斜阳。
人物千年海岳翁，笔精墨妙与天通。传闻有帖藏张姓，怪底湘江月贯虹。
二年尘土堆中坐，一到南楼眼暂开。风静江平留不得，待教黄鹄送诗来。
山北山南劫火馀，如何留得此僧居。可怜钟阁三枝竹，无复山房万卷书。
三月新茶犹未识，作诗去问野堂君。春风有脚家家到，定为粗官不见分。
艾枝簇虎斗时新，荷叶巢龟荐瑞频。自是仙家多乐事，天中佳节近天申。
谏纸台评字字温，补天勋业妙谁论。风霜却是为霖手，桃李恩深更不言。
涉五经旬一风雨，三边安帖屡年丰。但知风虎云龙会，不见弥缝辅赞功。
百两新迎碧汉车，半奁旧照古铜磨。蟾亏既望圆时数，鹊别经年恨处多。
宁少公荣莫少车，良辰僧坐笑砖磨。诗翁不至惟诗至，好句虽多恨亦多。
西湖弭棹曲廊腰，休忆长桥复断桥。随意吾乡度寒食，登临不费酒旗招。
感君亲与爱相兼，世味谙来已属厌。惠我西湖甜苦笋，为言无苦只知甜。
经月梅林扫迹晴，照人湖水拍堤平。软红尘里偷閒客，处士桥边取次行。
湖光可吸太清孤，渔父鸣鞭少得无。幸自有诗酬午节，不应无酒住西湖。
中山一醉百经旬，鲁酒千杯不醉人。莫怪近来风味薄，中山久已杂边尘。
登临休作楚囚悲，遮莫人心知汉思。畴昔百闻今一见，勉旃报国在男儿。
几因护客数登临，怅望神州久陆沉。今日登临身是客，经行应切此时心。
晴即飞尘雨即泥，乍教泥滑得行迟。贪看花处篮舆舞，静得句时流水知。
诗句才成雨又催，酬时只倚十分杯。诚斋笔下诗何数，不祇晴来雨更来。
稳如江海迎潮上，险似虚空逐电行。纵使中原平似掌，我车只作不平鸣。
故人有诗仍有屋，囷里无禾鼎无肉。可怜驱去傍人门，阶下苍苔孕寒玉。
径扫苍苔磴拂埃，山房今日为君开。丁宁杜宇莫催去，正要青山歌朅来。
风扫飞花雨濯埃，锦葵将发麝萱开。思量造物恩何厚，看取南薰入抱来。
我山垒土仍栽石，下有嵌岩上有亭。石少阙边添种树，种时须要树长青。
去岁来时恰犯寒，枝头未放雪漫漫。一年鞭影红尘里，犹得西湖立马看。
湖上归鸦落照昏，一声渔唱与招魂。纫兰餐菊生平事，沙冷月寒何处村。
老去哦诗懒解工，笔端随分有春风。傍人若问梅花句，尽在西湖风雪中。
格韵评量故是梅，采薪丛里冻花开。蜂衙不逐飘零尽，真似天工蜡缀来。
故人别来不作疏，扁舟访我得三馀。一杯相属岂易得，兴尽而返其然欤。
綵胜华灯共一回，新年乐事并相催。天公预借今宵景，更放团圆好月来。
腊雪初消柳眼寒，春风才入酒杯宽。一年佳节知多少，屈指从今是履端。
庖人先去几多时，赖是先生惯忍饥。扪腹只堪供一笑，穷途何事不差池。
三径萧萧一冷官，菊残荷尽扰愁端。思君一夜梅花瘦，旋觉新来带眼宽。
门外东风自在狂，雨晴深院日偏长。鸣鸠唤妇声声切，赖是年来已沐肠。
三春已过二春了，十日那无一日晴。已是飘零成老丑，更怜行乐负平生。
莫将杨柳轻攀折，人生会少多离别。芍药留残十日春，杜鹃啼破千山月。
山石崎岖路觉遥，望中天目得能高。洞霄双径无缘到，从事何妨我独劳。
素面青娥月里回，舞阑香汗粉融腮。洗妆懒趁霜钟早，直待扶桑金镜开。
未知今日定何日，道是好晴难得晴。来怕春风花底散，归愁暮雨树头生。
花间待公来亦久，公归花亦随乌有。凫鸿忽堕寄新诗，尚忆花前同举酒。
剪却牡丹春事休，莺应惆怅蝶应羞。绿阴满地无人见，倚遍栏干独自愁。
帘捲齐云春暮天，绿阴都放泪痕边。去年此日凭栏处，不见骖鸾驾鹤仙。
无赖风前万玉妃，为谁春瘦不胜衣。信传陇首香犹在，雨暗江南子始肥。
只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。
冷矣微官已倦游，末哉斗食尚迟留。长裾懒向侯门曳，任尔儿童笑拙鸠。
酒熟黄花亦解颜，糟床声落梦魂间。一壶往助齐眉饷，莫遣新愁上远山。
莫为弹冠忍一羞，人生富贵等云浮。遥怜城郭重来处，得似山林独往不。
扶筇行雪又寻梅，花下冲寒要一杯。好事有谁能问字，可须能载曲生来。
秋风丹桂共徘徊，应是姮娥著意来。端为五人俱赴试，五株更遣一时开。
菊不能言意自嗟，渊明底事不还家。东篱不负他时约，看取樽前剩著花。
香齑捣就有馀辛，细缕初飞白玉鳞。莫遣佳人频下箸，翠娥深处要人颦。
东西断渡欲浮槎，朝来绝市无鱼虾。我仓湿谷舂不得，客米炊来饭有沙。
何许瀛洲更望登，田园日涉与吾曾。怪来松菊荒三径，底事归兮却未能。
东风已放二分春，小小犁锄手自亲。多少软红尘里客，岂知林下有閒人。
仙翁久矣骑鲸去，华表终朝化鹤来。更待蟠桃千岁熟，慈颜应认手亲培。
肝胆由来自一家，人间何许是真茶。不妨更著姜盐伴，可但丘中咏有麻。
六月松风万籁寒，笙竽频到枕屏间。夜深梦绕匡庐阜，瀑布溅珠过药阑。
柳丝风飏马蹄轻，又作长亭十里行。争似老僧无一事，白云攲枕听莺声。
好山佳水照晴檐，时鼓瑶琴颂雅南。吏散庭空无个事，一轮明月印寒潭。
一霎重为退谷游，扁舟一叶浪如舟。人生百岁浑如许，借问都来几白头。
浩歌欸乃客销魂，一抹烟林暝远村。花为忘忧人一笑，不知风雨作黄昏。
二峰高峙夹禅扃，长落潮音逐磬声。老僧睡起绝无事，不管波涛四面生。
惨澹平烟波浩渺，隐月馀光飞白鸟。依稀一舸是渔舟，独钓寒江天未晓。
匆匆掠面只黄沙，行尽孤城不见花。政是江南好时节，暖风吹柳欲藏鸦。
斜风急雨暮潇潇，更与客怀增寂寥。树头梅子未全熟，莫来窗下打芭蕉。
满拟重阳醉菊觞，花时多已过重阳。年来莫是无知己，未遇渊明不肯香。
平生饱识世间愁，牢落江南尽处州。插架有禾三百把，与君来往亦风流。
不见梅稍不见根，参横咫尺未能扪。掀篷何自掀篷尽，一任江风吹断魂。
交游半作抟沙散，不见周郎亦四春。邂逅相逢无一事，依然都似旧时贫。
门无去马与来车，终日尘编自展舒。笑抚蒲团时有会，古人于我未全疏。
经邱久已罢巾车，寄傲南窗意自舒。一炷妙香清万虑，芭蕉叶上雨疏疏。
与君南北昧平生，倾盖论心若弟兄。长笑区区市朝客，白头重欲定交情。
按行又复到江干，近水遥山照眼寒。从此潇湘在胸次，不须更向画图看。
万顷澄澜碧玉宽，笑乘一叶自轻安。绿蓑从此关心事，待向烟林乞钓竿。
溪名偶与故乡同，恍觉家山在眼中。定自今宵更愁绝，又飞清梦过江东。
翛然一宅一编书，举世何人得似渠。三十六峰峰下路，清溪绿竹绕楼居。
亭亭一树灿窗前，气暖风和分外妍。何必桃源寻异处，此间谈笑亦神仙。
五湖烟浪渺难寻，有像区区欲铸金。试问铁胎身后事，何如羽扇用时心。
冠盖追随寂寞滨，绝甘宽我未閒身。古来把酒持螯者，便作风流一世人。
殷勤双笔肯轻投，识面端能解所由。自笑真成似罗赵，流称安得并何刘。
春来未听杜鹃啼，但见青山花满枝。俗礼不违聊上冢，他乡寒食叹年时。
乳燕将雏看学飞，绝胜对客麈频挥。绿阴翠幄閒中好，谁道春随红紫归。
人家多住竹篱中，杨柳疏疏尚带风。记得下孤城下路，白云依旧两三篷。
人间风物年年在，酒后心情事事休。珍重清新得吾意，剩拚憔悴为伊愁。
瓶里桃花点点红，水南依旧笑春风。寻僧共看山中友，识赏何如付苦空。
山愈高时气愈深，水多流处影多侵。翠禽急羽知人意，时啄残英落粉心。
去年倦卧关门睡，前岁扁舟烂漫游。莫道迎檐一杯酒，婆娑孤影也扶头。
门居地僻无来辙，新绿新荷新笋时。珍重情怀尚能赋，为搜言句和成诗。
晚云藏日下山腰，海气吹凉片月高。梦觉小楼人不寐，五更风送浙江涛。
晓看夜听落寒声，带雨随风若雾横。平地尺为天下瑞，日光玉洁更多情。
平湖波暖花宜晴，故园梦断蝴蝶轻。小楼行藏一徙倚，诗与此春俱眼明。
一官受代始知闲，尽日高眠醉梦间。试买扁舟归便得，湖横吴越有青山。
壮志情知已不多，便鹰扬去盍如何。凄凉两眼西风里，犹尔留连作好歌。
常苦灵山暑气昏，澹云疏雨洗乾坤。溪南只许闲人看，紫障青崖静吐吞。
梅黄雨细柳花风，浑在莺啼燕语中。流水高山元不恶，短篱破屋为无穷。
病馀倦甚唯思睡，醉里欢来拟欲颠。饮罢空山身老矣，梦回清暑意翛然。
瓶粟欲罄败絮少，三咽玉池吾养玄。是中止可浣便腹，世运密移空推迁。
养花天气半阴晴，啼鸟水边三四声。游人往来莫漫赏，多少古今风物情。
楼倚斜阳十二栏，重重烟水更关山。旧家心事浑如梦，千尺游丝燕外闲。
老于流俗尚何颜，欢喜新凉得此閒。政自可人诗更好，每逢觞酌不知还。
武夷仙客话尊前，转觉相忘失醉眠。诗眼文心既如许，古今才调岂徒然。
转觉心情事事疏，题诗常是懒能书。相将又见西风起，尚喜携琴到处居。
雪云寒事正多风，诗与山阴兴颇同。万境纵陈浑不理，老身只是愿时丰。
只宜树蕙与滋兰，二月颠风作社寒。岸柳岂无舒叶者，山梅空有落花看。
人之老去须甘老，天以閒来莫厌閒。满树梅开和玉雪，门前流水响空山。
横斜清浅暗香动，时把心情百样摹。忽忆西湖林处士，此风应笑古来无。
岁寒草木竞黄落，春到空山梅自开。一任门无车马到，香飞流水涧中来。
三曾三孔久凄凉，百世空闻书传香。人物江西初未远，定寻坠绪接茫茫。
酴醾一架煖争开，投老看花得几回。兴以芳时寻醉去，诗从永日送香来。
交情到老终难已，此味平生毕竟浓。远近行藏两相望，湖山应自白云封。
客中倚楼秋思觉，人静石罅促织鸣。未知我诗能吟否，三更起坐床不平。
渐老方知欠往还，等閒萧寺得同盘。吕曾旧事今如梦，且上南山横碧看。
家林何在梦魂飞，闭阁焚香醉似泥。火冷灯青推枕坐，幽怀无处觅诗题。
玉山何许两峰高，不特云藏雾亦韬。可惜敝庐城郭浅，心蓬徒使目还蒿。
黄落山川亦变衰，平生高李吹台诗。秋来季月溪南路，独往空歌宋玉悲。
投老宽閒寂寞滨，将身隐兮又何文。暂时相商相徵逐，留与江东日暮云。
因酒从容意已仙，白沙翠竹记同船。停杯更在斜阳外，此话他年尽可传。
空斋秋净尚何须，梦草池塘句欲敷。风雨对床元不恶，更看春霁画江图。
人生烟灭等飞灰，满眼吹香总是梅。不道诗来能解此，得徘徊处且徘徊。
心情虽在语皆非，强写春风不似诗。一雨小楼烟淡淡，满山斜日树离离。
指点苍茫句欲成，山中滋味水边情。须臾数点黄昏雨，更看弄云微月生。
常恨春浓不赋诗，诗成却怪得春迟。春风漫蹑登山屐，兴入青春若素期。
君侯锦绣作肝肠，句到江梅韵更芳。自要逢花试陶写，从教弄影与吹香。
雅志东山事事宜，爱閒幽讨过桥时。世间儿女那能识，一段风流总是诗。
经年来往诵公诗，眼底虚名莫问迟。既见梅开且哦句，岁寒风度与心期。
新凉吹到数行书，香入岩花麝不如。知我京华老无力，满壶清酒载勤渠。
新辟书帏定自如，眼前纷列不关渠。陶公楮大从容处，酒薄囊悭还饭蔬。
南团知道过乾封，得得村来语笑同。急雨颠风惭宿约，能留两夕见清风。
幽兰新笋为谁来，想见山居一一栽。春日迟迟风淡淡，几番成竹几枝开。
开岁春风我亦归，雪云犹带雨霏霏。不须别酒添乡思，待上灵山同振衣。
老僧有句逼阴何，一字流传兴已多。秋日湖山载尊酒，试邀我辈与相过。
绮窗春思入钟山，日日江云草树间。不觉东风吹酒醒，宝香犹煖玉笙寒。
春风一曲唱离歌，楼外玉溪流细波。诗酒尚能如此在，岂知白发我偏多。
村舂茅屋动炊烟，负郭收他二顷田。便做丹青也堪赋，谁云不必万人传。
绝壑移阴上壁间，潺潺犹听泻狂澜。乱梅香喷青松起，但觉庵中六月寒。
千里云涛十幅蒲，仙家吹梦入方壶。嫩香破蕊横枝处，镂雪敲冰画得无。
万叶扶疏落画檐，清风吹影上疏帘。人间翰墨閒游戏，一笔挥成不用添。
无客犹须酒解忧，客来宁免为之谋。白衣走送君家事，莫问东篱菊未秋。
十诗说得梅能好，我欲和之无此情。一坞暗香浮涧水，君来犹觉句难成。
十日秋风记相别，经年常忆树头章。水南春事一月矣，杖藜犹有落梅香。
冲风被褐过桥来，水净孤城没点埃。只是老怀犹自可，怀人惊世复何哉。
不须回梦入池塘，对雪逢花且醉香。纵御铅华那可拟，涂黄空说旧家妆。
月岩云洞向春时，石上旁开最好枝。日落风生啼鸟唤，几回容我醉行迟。
乘露看花过小园，海棠明润转芳鲜。无人伴我寻诗立，时有双双戏蝶翩。
有时坐起到天明，剔尽残缸数尽更。冬煖号寒犹可事，生憎蚊脚鬓边声。
屋前流水水边山，山水中间十载閒。一旦尘埃扑双鬓，薰风吹雨鸟关关。
渡水寻山到三岩，不知身尚在人间。霜天晴日青松下，借问谁能伴我閒。
寒烟淡木逼晴空，山外之山又不穷。倚遍高楼坐而立，心随眼力付杯中。
春风春雨满春山，桃李梨花草树间。时有片烟收不起，淡随飞鸟去而还。
不待他年说旧游，相逢杯酒懒回头。夜来脚踏溪桥路，正是山林一片秋。
推窗閒为写江天，水色浮晴澹薄烟。嗟我与君皆老矣，橹声帆影眼茫然。
山外涨沙江气黄，天低云日半浮光。閒来已是多归思，更见江蒲过远樯。
屋外山围逼晚苍，步随閒意老身凉。雨收犹自吹残点，湿起池荷一阵香。
鱼计亭前放鹤归，晚风吹叶正飞飞。策扶老健徐行后，傍水穿云入翠微。
月明深夜越来溪，撑得船回泊短堤。一片柳阴随水绿，山风吹起杜鹃啼。
两峰堂上两峰寒，不许他人俗眼看。我觉秋晴林路稳，步回幽处叶声乾。
风生微澜湛蘋芷，欲洁吾缨应为此。吾缨已洁可奈何，只恐尘埃污斯水。
春登台处溪山好，煖霭时吹淡淡风。试以閒身供酒盏，也知人与我能同。
台高戏马风吹帽，笑口开时插菊归。却忆东山携妓饮，试呼红袖著仙衣。
贯休一去二百载，犹得灵山照玉溪。不是台高可留客，秋来人要觅诗题。
日中为市昼昏昏，万代交驰不但今。江浙之南数吴会，九天宫殿五云深。
世事身心水一杯，是非胶扰付蚊雷。吾生只合閒萧散，多少年光节物摧。
莫听秋阶促织儿，吟风嘲雨也如嬉。寻思老睡何曾熟，祇合凄凉为作诗。
雨斜风骤树连云，荒远人家酒不村。小醉未成愁又入，更无情绪到清樽。
一合溪藤展样裁，蒙头叠足傍寒隈。玉楼冻合春初透，只有青灯伴定回。
春涨新痕绿渐开，只知东去不西回。濯缨莫负沧浪咏，曾送扁舟泛雪来。
群峰雪后尚崔嵬，行尽黄昏不见梅。独有故庐山数曲，殷勤推月过溪来。
长是年年趁雪妍，一鞭迟著笑今年。姓名虽在百花上，终不敢为天下先。
曝背初从晓日开，当时曾说献君来。船头亦有茆檐暖，准拟排云又一回。
一点消磨几许春，苔生新绿衬残馨。忍看卷地随风去，不忍儿童扫乱零。
素车白马作前驱，垒雪屯云拟不如。尺纸忽翻千尺练，断魂强弩控弦初。
叶底秋声急雨催，人言满树是愁媒。九回百断渠何与，自是愁人做得来。
晴拂孤山破晓阴，暝烟犹在柳边深。试从淡墨微茫外，商略青层到碧浔。
才见茅檐插柳条，便知寒食是今朝。春应不恨相寻晚，应恨常阴一半消。
一点春深燕子泥，卷帘不记燕归时。牡丹又逐朝霞散，亟课残经更不知。
见时无事去还思，往往来参去不辞。弗是山林傲轩冕，澹台有请独无私。
大药何年窃得灵，广寒去伴月长生。至今弱羽沾馀沥，犹作当时杵臼声。
尝尽丛林苦与甜，九天雨露未曾沾。相逢作者开青眼，千尺浮图看合尖。
告人觅饭与人吃，伸脚总在缩脚里。底事身心太不臧，要令饱不知惭愧。
千间百堵尽飞灰，见说恩光早晚回。睹史夜摩新样范，定随丛玉下天来。
铛煮乾坤不作难，至神至妙弗相谩。回头总在乾坤里，毕竟铛从底处安。
理乱幽人了不闻，扶疏绕舍绿成云。洞中不异人间世，一枕邯郸浪策勋。
林下雪消添晚汲，山中日出欠晨炊。先生茅屋春犹早，只有阶前碧草知。
春晚落花馀碧草，夜凉低月半枯桐。人随远雁边城暮，雨映疏帘绣阁空。
假拙济奸真是拙，认奸作巧巧何曾。须知我自灵于物，一点光明万古镫。
不容不办屋三间，出即扃幽退隐闲。我蔽一言君记取，黄扉未必似青山。
干弱叶纤花特奇，艳浓九夏到秋时。枝头结实元为药，争奈越中人罕知。
郁罗天上挹星躔，拾羽编衣汎碧莲。长笛乱吹明月夜，秋风濯足太湖边。
半老情怀睡不能，小檐霜月当寒灯。无人来问相如渴，敲碎梅花一夜冰。
枢庭斋阁五云深，一穗炉薰静养心。雅志未先天下乐，两望钟鼎与山林。
春山未有杜鹃啼，花发杜鹃知不知。寄语催归尽哀怨，莫将啼血污仙姿。
半空和月倚新秋，十二栏干曲曲愁。我亦天涯零落者，不如饮到醉归休。
思归恨臂不成翰，却笑谁令汝出山。梦暂得归归未得，且编归梦寄书还。
村烟澹澹日沈西，岸柳阴阴水拍堤。江上晚风吹树急，落红满地鹧鸪啼。
月引庭花影上窗，闷和簪朵卧空床。春寒翠被无人共，闲却熏炉一字香。
小院东风去住中，春愁元不隔帘栊。自家颜色凋零尽，却对花枝惜堕红。
别后黄花两度残，天涯彼此寄书难。几行雁字斜阳里，聊当平安一纸看。
宝镜一从分破后，不堪磨拭照妆钿。倩谁携上青云去，补得今宵缺月圆。
载雨驾雷翻覆顷，漏星藏月卷舒间。若将云与诗人比，政恐云无日日闲。
芭蕉叶上题诗字，雨后来看半不全。馀湿未胜浓墨补，且携卮酒到花前。
春来游未遍湖山，已是风光一半残。细把刘郎诗读后，莺花虽好不须看。
长身夜占银台立，焰焰光摇顶上珠。贪向华堂照歌舞，不知灰得寸心无。
我貌君容一种寒，鹭漂鸥泊廿来年。我诗吟就无人买，君相公卿煞得钱。
竹底松根惯寂寥，肯随桃李媚儿曹。高名压尽离骚卷，不入离骚更自高。
一别音容岁几更，纸灰飞尽泪犹倾。最怜春雨相将足，绵上有田谁共耕。
朝来一阵无情雨，敲得庭花半欲残。燕子不知人冷落，飞来帘底避春寒。
处处亭台宴好春，唱花歌柳调争新。梁间不用多言语，回耳听君有几人。
人道瓯闽不识寒，北风吹雪夜漫漫。断蓬折苇沧江上，只作淮南旧日看。
消息虽真见若何，愁中日月手中梭。莫言不写平安信，布眼争如望眼多。
迟迟送客过前溪，脱木风高日易低。寂寞归来理残菊，野禽啼在竹篱西。
今古相传望帝魂，见之再拜感孤臣。天津桥上人初听，肠断江南三月春。
冰雪催诗瘦入肩，几回山后又山前。枝头不见春消息，空倚阑干忆去年。
老柏槎牙自古今，两翁陈迹石泉深。孤山风物皆迁变，只有梅花独姓林。
欲向西山学采薇，可怜身瘦得名肥。天边多少能鸣雁，不到衡阳不肯归。
柴门窄窄对江开，脉脉寒潮入浦回。笑语邻翁倚篱落，夕阳微处竹舆来。
天外横河泣露寒，中秋月好傍楼看。高标不及康庐远，难博渊明一笑欢。
一片红云拥不开，天津桥上久徘徊。当时未了中兴业，应待君王法驾来。
江山陈迹六朝遗，寂历寒花野水湄。犹有石头城畔月，夜深还照昔人诗。
凭高一望兴何穷，晴雨朝昏景不同。莫向吟边苦怀古，败荷疏柳怯西风。
雁过天南菊又开，故乡抛了十年来。可怜乱后皆无定，梦过寒江却自回。
君向洞庭看秋色，软琉璃地黄金国。兴来题破晓霜天，七十二峰几点墨。
三花两蕊开枝上，淡月微云动水边。坐到夜深谁是伴，阳春雪曲和潺湲。
静寄琴中适意吟，鲁庵句里自然琴。琴诗苦要清如许，千古寥寥觅赏音。
九州四海沸如汤，问舍求田策最良。豪气到头成底事，未容欺客卧高床。
山行十里少人家，客子贪程怕日斜。倦坐松根需足力，轻风满面落藤花。
梦入东南万里馀，阅人多处定何如。绿蓑又裹春风去，未必黄金换得渠。
过雁曾无影可留，不妨寒水向东流。千峰一夜撑空立，旧事惊翻尽底休。
透瓶九转有馀香，阅世情忘有未忘。一万人缘何日了，明朝烟水又茫茫。
云本无心悦者谁，华阳去后少人知。欲分半席无因到，一片飞来是觅诗。
蒿目黄尘扰扰间，出门偶到鹤林山。仙花僧竹俱陈迹，白日青天祇自闲。
梨花风起正清明，游子寻春半出城。日暮笙歌收拾去，万株杨柳属流莺。
雨后轻云学水流，惜春人瘦怕春休。梨花却恐难寻梦，燕子何曾细说愁。
水光只肯净涵虚，分浦通村路却无。风日向低鸿雁落，钓竿一半出菰蒲。
事到依人易策勋，合归收拾北山云。春风入手非闲用，种得梅花却寄君。
坟草年年一度青，梅花无主自飘零。定知魂在梅花上，唯有春风唤得醒。
病起伤春独倚门，唤人鹦鹉隔帘闻。无情最是东风恶，瘦却梨花一片云。
扇恩已尽汉宫秋，空忆金鞍远玉楼。九辩不歌黄菊老，断烟零雨为谁愁。
京国春寒情脉脉，关山月落梦悠悠。离愁又在高楼上，满池夕阳江水流。
别后一身长是客，何须更说负烟萝。近来心事深如海，梅损清香雨雪多。
萧瑟江梅堕晚风，桃花红尽杏花红。家山不见空回首，一片春愁细雨中。
断碑孤冢树苍苍，鹤自飞归道士房。春在梅花寻不见，满山残雪只闻香。
饮啄堪怜久弗齐，念群零落楚云西。羽翰纵有飞高势，月满芦花又独栖。
山风吹满石床云，花落红缸夜欲分。唤起十年乡国恨，一声猿向雨中闻。
开尽桃花落尽梅，衡门寂寂掩苍苔。多情惟有双飞燕，不道人贫便不来。
春光知我上高楼，楼外飞花逐水流。蜀魄一声云尽碧，淡烟芳草夕阳收。
白发伤春又一年，閒将心事卜金钱。梨花瘦尽东风软，商略平生到杜鹃。
须信此心元有性，苦将浊酒破人愁。旧愁未解新愁至，团扇因何怯去秋。
村烟四五水成湾，拍拍凫翁意自閒。秋雨不能回众绿，洗开霜色露寒山。
墙隈杨柳已垂丝，岸北梅花始着枝。风掠晴香觅诗句，容渠开晚占春时。
宿雾漫山寒未开，老僧笑我四番来。功名迁转都如此，颇羡幽人隐涧隈。
雨回新绿方留润，日映轻红无尽娇。为惜江南春事好，对香吹水入金焦。
蔷薇开尽知春晚，燕子閒来又日西。却恨丹青描不得，旋将心事付深闺。
已恨青山临渡口，相思回首隔夫君。更堪重到相思处，不见青山见白云。
湘中病客思归日，城上高楼独倚时。半树夕阳鸦集早，一江秋色雁来迟。
收拾新诗入锦囊，晴天添得两三章。一冬只在梅花里，吟笔入春犹自香。
买石殷勤种水芝，主人欲速讶渠迟。朝来喜见芽如粟，点点青青上下枝。
春雨伤多众虑深，那知六月似梅霖。天公事事俱难准，扫尽閒愁信意吟。
明星落处是溪边，回首如今四十年。清晓深衣来会拜，人无少长识师传。
簇簇团团似剪霞，雨中相对为咨嗟。固知沾足遍宜稻，只恐淋漓解损花。
道汝含蝉实负名，甘眠昼夜寂无声。不曾捕鼠祇看鼠，莫是麒麟误托生。
不比深山空谷翁，人间冤债日相逢。大须勤拂当台镜，莫道南宗笑北宗。
止戈堂外戟森森，画鼓无声昼漏沈。好是风流贤太守，空斋一片读书心。
春雨来看一派河，却愁无地著恩波。东风剩与栽杨柳，留作甘棠去后歌。
名山转阅转无穷，到此方知造化功。不被翠蛟收拾尽，又收飞玉入胸中。
燕泥犹认旧柴扉，帘影玲珑度落晖。细数归期春早晚，一天风絮满池飞。
向来得意在烟霞，失脚黄尘负岁华。过却海棠浑不省，梦中犹自咏梅花。
马上东风吹酒醒，空将春恨到江亭。飞香寂寞无寻处，烟映晚山深浅青。
客里何知度岁华，春风香却一番花。山行转处闻鸡犬，杨柳阴阴卖酒家。
烟岛空濛一鹤飞，天风满袖自吟诗。觉来犹似非人世，花影栏干月上时。
渺渺平湖四接天，孤舟曾系夜来船。持鞭又逐风尘去，却忆秋篷听雨眠。
见说中原极可哀，更无飞鸟下蒿莱。吾侬尚笑倡优拙，欲唤新翻歌舞来。
路人攀折半成荒，何似山中自在芳。可耐西风相料理，为谁消得许清香。
迢迢残梦太湖西，窗眼未明鸡已啼。蕙草无香秋被冷，十年情绪雨凄凄。
澜翻口里说三车，一衲唯披百结麻。应笑经僧内供奉，等閒尽著紫袈裟。
春风楼外白云堆，壁上尘昏雨后苔。倚尽夕阳窗欲掩，小风犹抱落花来。
残雪初乾溪水滑，梅花狼藉桃花发。灵山僧去荡虚舟，满棹晴云带新月。
衮衣一返上清槎，五十年间在咄嗟。夜鹤不归猿亦死，一丘明月冷梅花。
茅屋萧然野水东，扫窗映竹见玲珑。城中桃李休相笑，岂待世间桃李风。
不拟寒山不广骚，春风藜杖起诗豪。霜鸿入夜惊还止，人立梅花月正高。
月落乌啼霜满天，江头归客木兰船。愁肠断处春何限，忍把敲吟旧竹鞭。
东风不用更相催，不向东风怨未开。无限春愁莫相问，碧山明月照苍苔。
隔屋穿篱见一枝，幽香深谢好风吹。儿家门户重重闭，纵有春来何处知。
冰棹风船雪满篷，年年长策探花功。可怜几许怀春意，尽在疏枝冷蕊中。
镂冰叠雪斗轻盈，片逐银蟾落醉觥。惆怅晚来风定后，隔林横笛两三声。
淡烟疏雨又青山，月映横枝古涧寒。十日笙歌一宵梦，无人起就月中看。
愁绝江南日暮春，东风何事入西邻。谁家月下看花女，莫窃香来带累人。
蕙死兰枯菊亦摧，与春先作断肠媒。骚经失我无惭色，时节来时毕竟开。
霜罗袖薄绿裙单，家是江南友是兰。借问几时辞碧落，一枝欲寄北人看。
南枝先暖北枝寒，便领东风到世间。宝髻斜簪光照座，暗香终不似孤山。
云为肌骨玉为神，耐尽冰霜破俗尘。政尔玉壶相俎豆，寄言幽谷可终身。
一从笛里送孤妍，兴寄扬雄独守玄。忆著江南旧行路，可怜风味故依然。
登临吟望思无穷，折尽青青赏尽红。白鸟影从江树没，数峰春色在云中。
龙山晴雪凤楼霞，烟水初消见万家。宝枕垂云选春梦，隔帘微雨湿梨花。
进乏梯媒退又难，近因多难怕长安。相知莫话诗心苦，乞取新诗合掌看。
水流黄叶意无穷，倚栋星开牛斗宫。风入古松添急雨，暮程还过秣陵东。
不用烧兰望玉京，人间无事不曾经。大椿枯后新为记，从许人间小兆听。
春色何因向酒疏，画檐愁见燕归初。不知独坐闲多少，释闷还拈架上书。
雨收残水入天河，楼上美人凝夜歌。一点新萤报秋信，故园寥落近沧波。
强梳蓬鬓整斜冠，夜听步虚山月寒。缩地往来无定所，洞天谁道却归难。
耻将兴废问休公，道似危途动即穷。冷极睡无离枕梦，橘边沽海半坛空。
蜀道天收碧落钟，六丁移路凿蚕丛。飞山夜挟风雷没，愁杀江南鬼五通。
绿似春江水染成，窗纱分映色偏明。霜风一夜浑梢破，叶上残诗读不行。
半面春风已有情，别来重见眼终青。空斋夜雨十年后，一醉黄花叫不醒。
偃仰当日谩能工，刻楮何如造化功。乞巧从渠儿女道，自书拙赋上屏风。
转枕移书就晚风，晴窗云掩树重重。如何客里无诗得，日听鸣蝉夜听蛩。
鲁男子事无人记，此地琵琶更结亭。独倚阑干成一笑，晚风低雁著寒汀。
人事几何千载长，南州一梦亦荒凉。浮云忽散秋空晓，双井如今水亦香。
隔水山青欲染衣，一檐云影树高低。白鸥似笑客尘土，飞过亭前却下溪。
台上秋风草木疏，台前清泚数游鱼。谪仙他日骑鲸去，未必三生不是渠。
吟得秋痕入鬓髭，梅花窗下一编诗。梅花奇处君知否，不在春风烂熳时。
旧嫌诗被西湖隔，一笑谁教却此同。为有简书闲不得，不知吟鬓又秋风。
远枕惊回昨夜秋，月痕依约去年愁。移床欲避梧桐去，谁有西风背处楼。
更阑持檄走乌衣，立马阶除月上时。急唤睡魔君且去，天街聊作看灯嬉。
家家门巷月徘徊，洗净街声鼻观雷。几处狭斜和梦过，喝更人逐马蹄来。
急景自忙人自闲，小窗趺坐对南山。雪花到地无寻处，都在诗翁两鬓间。
读老子章花似道，不嫌雪恶与霜粗。能知其白守其黑，长入人间墨画图。
八表同昏江换陆，孤山今日又花时。感时溅泪无人见，只有当年杜老知。
昔人论墨陈为贵，子姓为陈业更专。问子去玄知几世，童乌有艺亦能玄。
颓云不动天如醉，与夜为谋雪似羞。明日诗成春五鼓，一年甲子又从头。
山中秋老芋栗肥，君归惭我病支离。全椒远饷不得酒，弥明相逢惟有诗。
苍翁宰柏今几尺，菊居诗来双眼明。金精夜半风雨过，竹石草木皆成声。
向来百尺楼上客，此日崖前藤一枝。贺监心期人不识，越中惟有鉴湖知。
凝霜截晓小春寒，争道鞭靴行路难。客有儒官敲竹户，老夫犹得汉仪看。
君是寻诗是探梅，柴门几日为君开。崖前路近行春好，只为梅花直一来。
三友风流已画图，梅犹君友意何如。梅言毋友不如己，定是君诗也似渠。
竹绕高僧逢话处，花留仙者旧开枝。道身虚淡元无著，付与东风烂漫吹。
稚子新能编笋笠，山妻旧解补荷衣。秋山隔岸清猿叫，湖水当门白鸟飞。
往往骑驴走一遭，江南何处识田毛。几人叹息秋风里，要到天河手不高。
杨柳飘飘春思长，绿桥流水绕官墙。碧云望断空回首，一半阑干无夕阳。
误出山来亟已还，绝尘逸驾竟难攀。狂奴不了宫中事，剩得閒身宇宙间。
误逐桃花去访春，当年犹有种桃人。相逢休问秦时事，世上兴亡又几春。
远公招不到渊明，莲社千年迹已陈。莫道先生曾傲己，如今更傲世间人。
南山有路滑如苔，多少人从半岭回。不是老僧空傲世，世人自不上山来。
万古缘空一镜磨，移来一室影婆娑。垂光照尽人间事，只恐年来风雨多。
千古兴亡夜壑舟，悠悠世事水东流。閒花落尽无人管，飞过垂杨十二楼。
人于崖下送君还，回首人间梦觉关。谁识巅崖隔风雨，一重山外一重山。
几度桃源青草生，相逢犹自说秦嬴。山中不识兴亡事，千载咸阳未息兵。
君来种竹两楼前，风月平分入坐边。尽日千峰吹不尽，官清惟饮钓台泉。
人心如面万参差，觌面相逢未易知。惟有天边一轮月，千江长与月相随。
芳草长亭春寂寂，白鸥沧海梦悠悠。百年空负乾坤责，应被青山笑白头。
五马将春出劝农，春风散入万山中。山人未识君侯面，每向村田问老翁。
谁向清溪种柳林，年年送客短长亭。亭前系马人多少，独到君来眼倍青。
世间万事不如山，分得心閒眼更閒。终日看云閒不去，暮云阅尽鸟飞还。
百不如人万事休，白头独欠识荆州。相逢不觅封侯印，但问君王乞一丘。
南山住对北山阳，十亩皋田种稻粱。粗饭浊醪随分足，焚香读易日偏长。
閒倚阑干水竹间，浮云尽处见青山。山前万古行人老，日日林鸦入暮还。
清泉白石此丘隅，谁解尘缨漱玉壶。歌罢沧浪千古意，祇今曾见似人无。
千丈苍龙雪峤孤，翠髯森戟紫鳞枯。有心不愿明堂柱，消得人间号大夫。
夜半舟移世事非，回头沧海劫尘微。千年辽鹤归来晚，畜眼何人识令威。
自笑衰鸿病起低，更怜落树夜乌啼。月明好认南飞去，剩有高枝可择栖。
閒堂看尽燕双飞，终日劳劳为哺雏。父母此心谁不有，生儿几个似慈乌。
美人娟娟江水隔，翠竹萧萧江月白。笺心欲寄不成章，伫立思君情脉脉。
万古乾坤万古山，山前万古月光寒。人生几度能看月，常被青山与月看。
无端尽把泼众私，摊向人前谁点痴。对面不能掀倒去，满天风雨谩凄其。
肝胆重重楚越分，别来不愿见诸君。那知熟血重相喷，涴却三千里水云。
玉几深深结死冤，错传一印漫无文。春雷轰破轰不破，尽尽江天飞暮云。
千涧碧流寒漱玉，万山黄叶冷摇金。若言即此见多宝，猿叫岳云深更深。
笑穿无耳破芒鞋，赐得高低百丈摧。月涧有拳当赠汝，只今忙甚别时来。
当年图上看中原，欲渡长淮梦断魂。今日绝淮载诗去，轻舟已自入桃源。
有山无水山枯槁，有水无山水汗漫。此处无山亦无水，风砂捲地鼻生酸。
驱驰万里且归休，三十馀年只漫游。已死舒何叫不起，霜松雪桂一山秋。
屋头花竹已成林，夺与燕山万里心。帝里虽云多胜宅，何须底事觅清阴。
从来四渎各入海，底事黄河今乱淮。新莽智欲出神禹，坐令四渎名实乖。
天公有意相归程，晓起千峰照眼明。一白自能遮百丑，只疑风味太清生。
日日寻春到水涯，今朝篱落见梅花。折梅欲问春消息，春在桥南卖酒家。
半年京国囊无储，饭我豆粥羹寒蔬。翻江黑雨弥两月，却忆溪翁留白鱼。
新湖渺渺接张沟，露冷菰丛一雁秋。十幅蒲帆风力饱，回头烟雨暗文游。
兔死从来狗亦烹，楚亡安得有韩彭。封留便约赤松去，已愧当年鲁两生。
三平二满过即休，十事九律谁与谋。归来政自有佳趣，楼对青山山对楼。
雨重杨丝不曳风，小舟斜出断桥东。分明几点闲鸥鹭，着在西湖便不同。
岸草江花万古春，感今怀昔最伤神。不知一片垂虹月，照却凭栏几许人。
自古英雄遇者稀，为郎未是不逢时。江湖亦有如公者，两鬓苍苍理钓丝。
雁霜寒透水晶帘，烛短香残不喜添。忍负玉楼今夜月，宝筝闲理十三弦。
山无重数水无边，浩浩春风万里天。老矣少文空有志，披图闲续卧游编。
竹枝袅袅采香舟，桃叶依依罨画楼。一种垂杨芳草色，江南江北尽供愁。
柳已成花草上阶，一程多病不曾来。春寒定似知人意，要勒花枝未尽开。
春苦无多已绿阴，重来泉石快幽寻。碧桃一院无人到，独自闻莺独自吟。
草满闲塘絮满溪，万株烟柳一鹃啼。开帘恰见春归处，花片东流日景西。
仕晋何心更仕刘，知几闻早去来休。多君不肯腰轻折，非为区区县督邮。
燕子来时人送客，不堪离别泪沾衣。如今为客秋风里，更向人家送燕归。
两山盘屈水中分，紫翠深深日欲曛。孤枕短篷吟梦晓，一莺啼破半溪云。
古渡开帆破暮烟，平明回棹浪鸣舷。可怜烟雨东湖兴，绝似山阴雪夜船。
首阳食薇千古瘦，商山茹芝绝世清。谁能嚼花卧空谷，一物不向胸中横。
秋来多病怯新寒，香冷衣篝梦易残。夜半忽惊风雨恶，开门雪已满前山。
时人近日多轻士，造物从来亦忌名。只有青山无世态，与君一见若平生。
看梅不睡非愁夜，对酒高谈别是春。水北山南清兴发，迟明踏雪度烟津。
野花绿水红香动，石壁晴霞倒影奇。好句诗人曾拾得，重来绝笑剑痕痴。
折花呼酒醉南楼，草草三年一笑留。今日要游难似旧，玉钗占喜白云秋。
久悟看山胜看书，梦中犹爱倒骑驴。武夷夙有烟霞侣，目断晴云雁影疏。
小圃秋花孰是强，唯馀老菊殿年光。寒英不独华予晚，九死犹能不改香。
残雪浮光瑩晓枝，肯随红紫斗妍姿。年年寒食风和雨，天遣开花值此时。
扶筇拄月过前溪，问讯江南第一枝。驿使不来羌管歇，等閒开落只春知。
平生昼里看丘壑，便欲扶筇快赏心。真个溪山在亭外，老坡千古共知音。
东篱九日富黄花，节物惊心祇自嗟。尽日馨香留我醉，银瓶索酒不须赊。
渐觉西风换物华，秋丛绕舍似陶家。世人若觅长生药，百草枯时始见花。
白酒新熟山中归，黄花漠漠弄秋晖。东篱采菊隐君子，醉觉人间万事非。
无限黄花簇短篱，幽香深谢好风吹。劝君终日酩酊醉，莫待无花空折枝。
幸无风雨近重阳，折取萧萧满把黄。酒面浮英爱芬馥，银觥须引十分强。
真成薄命久寻思，宛转蛾眉能几时。汉水楚云千万里，留君不住益凄其。
大舟无风船不举，小舟傍入青冥去。舟中渔子呼且歌，夜半斗鱼谁得多。
江空木落雁声悲，霜入丹枫百草萎。蝴蝶不知身是梦，又随春色上寒枝。
谁把风刀剪薄罗，极知造化著功多。飘零易逐春光老，公子尊前奈若何。
扇飐宫罗衣浸床，湘妃晚浴试红妆。阑干月满难成梦，风露侵人彻首凉。
花传春色枝枝到，雨递秋声点点分。不待归来霜后熟，蒸来便作洞庭香。
风定花落深一寸，日高啼鸟度千声。晓莺林外千声啭，芳草阶前一尺长。
千金常恨邻难买，一笑那知盖已倾。墙东凉月频留夜，渡口垂杨几惜春。
拓开天外无穷景，望尽坤维到处山。一山九顶灯常现，六月三峨雪未消。
山中宰相晋遗民，下视雄特何仆臣。老龙拿空欲轻举，山灵地只挽之住。
定王遗筑览长沙，城郭山川四面佳。千年依旧长安土，万里思归帝子家。
宫徙渎山方得地，阁藏宸翰不知年。先生只此在山中，莫道云深不知处。
人有悲欢头易白，山无古今色长青。含桃红紫莺声老，宿麦青青燕子飞。
才有数花香便远，更无一叶影方奇。秋来难得花成染，閒引牵牛上短篱。
沧海有风鹏翼健，青云得路马蹄轻。延相堂前偏利市，衮衣相次又来迎。
多情未老已白发，野思到春如乱云。园林换叶梅初熟，池馆无人燕学飞。
韩亡誓欲报秦仇，秦灭还兴伐楚谋。一念为韩非为汉，无功何必愿封留。
偶种阶前竹数根，引风招月伴清樽。春来为爱临阶竹，今日翻嫌竹碍门。
渔歌樵语隔溪村，沙上牛归小径分。烟树参差片帆落，半川斜日九峰云。
东风散雪乱如麻，掷瓦敲窗细撒沙。只恐市中薪米贵，不愁江上落梅花。
谢砌诸郎入寄奴，机云忘祖亦忘吴。一门一品如今有，三世三忠自古无。
别酒离歌送马蹄，归鞍斜日故迟迟。小儿拍手山翁醉，江左风流一晋时。
老来足力觉全衰，一日山行两日疲。归去蹇驴须买得，山中出入不嫌迟。
日日言归未得归，翻令儿女笑寒饥。而今已觉归非远，为报山猿野鹤知。
紫极秋声竹满轩，一尘飞不涴琴樽。白云自逐秋风去，卧看青山懒出门。
貌得人间真乘黄，曹将军后有韦郎。奚官牵挽犹西望，似忆春风苜蓿长。
塞上风云接地阴，万方多难此登临。坐中有老沙场客，霄汉长悬捧日心。
长至前踰一月晴，忽然细细雨无声。中宵变作今□□，□得楼头鼓角清。
中秋无酒定醒然，清赏今宵月已圆。喜我小儿才五岁，犹能倚户望高天。
吾生已是三分过，此地胡为一纪留。万事无心偶然耳，久将身世付浮休。
今年草草过清明，春莫曾无十日晴。担上牡丹犹许见，城中浑不识莺声。
砚几书床茂树间，花深竹密地宽閒。绿阴正是浓时节，遮尽人家只见山。
夜寐若无三斗酒，夙兴不待五更钟。浩歌閒把铁如意，□慕先生忆卧龙。
千树梅花斫半无，有人更欲涸西湖。曾思慎勿近前日，不看老彭观井图。
积善悬知庆有馀，芝兰衮衮秀阶除。紫阳一滴泉源远，早聘名儒授四书。
岁月匆匆雁往回，马头西去又东来。不知自有乾坤后，几度芦花谢复开。
十里方诸影绿鬟，空濛潋滟一窗间。天河不洗读书眼，未可同君上此山。
潋滟红深百盏浇，醉归不觉路迢迢。临分情味殷勤甚，暗遣人扶过画桥。
一株松下一茅屋，何处山中此景无。煨芋老翁常闭户，世人从此画成图。
摘花不恤种花难，几日工夫一日残。最是好花留不得，不如只种菜花看。
楼东清晓起参旗，火伏三金喜应期。车马尘中犹苦热，故山已是早凉时。
驷马未多疏受去，竹林且拟阮咸游。想见天风鹤鸣和，月临蕙帐夜山秋。
趁潮小缓转船头，不枉湖山十日留。喜得阎徐二学士，为传佳句过中州。
梧桐疏叶间微黄，年例江南未肯凉。菊自此花三两月，樽前日日是重阳。
无数菰蒲间藕花，万丝垂柳曳风斜。竹篱茅舍浑如画，最爱桥西第一家。
才到黄花有酒倾，今人动欲作渊明。瓶无储粟夜无被，此事知君学未成。
秋光一片冷于冰，山寺云深隐几僧。画出江村太平意，渔樵无事岁丰登。
堆青积翠耸□□，□□峥嵘古寺深。此画老钱暮年笔，真成一纸直千金。
推愁不去竟何如，欲鼓庄盆懒有馀。赖是此□犹解事，避人对客与观书。
万里清江两桨船，一竿一缕水云边。平生不识书与剑，也得醉饱供閒眠。
水边半树月模糊，移取山来更姓孤。未许渊明全占断，盍留一半乞林逋。
楚尾吴头风乍薰，沧波深拥小龙君。愿朝帝母龙楼晚，来曳霞裾驾五云。
不画脩眉不易妆，箧中犹是主衣裳。起观疆宇皆周土，只有西山尚属商。
元田种玉不传方，春去春来野自香。雁入燕云丹未反，笑援明月醉山阳。
三贤犹得仰高风，冠服虽殊气味同。后五百年无继者，桃花含笑夕阳中。
朝朝暮，云雨定何如。花日穿窗梅小小，雪风洒雨柳疏疏。人唱晚晴初。
世事从来满则亏，十分何似八分时。青山作计常千古，只露岩前月半规。
商声早已到梧桐，夜气生凉湛碧空。閒倚小窗待明月，紫箫吹彻木犀风。
何处飞来把修竹，数声圆活梦还惊。雨鸠那解知人意，寂寞梨花雨又晴。
老火犹骄气蕴隆，炉香爇罢日方中。片云忽卷天河落，顷刻难名造化功。
薄酒三杯醉不成，雨敲疏瓦见分明。破衾判作空阶滴，滴到乾时也解晴。
儿能忍渴留佳酝，我亦开包得快梨。自笑初无泥可洗，颓然还得醉如泥。
纷惹多岐意转猜，若为误向此中来。平生不作穷途叹，途若穷时一笑回。
萧条今尚有谁来，老尽荒庭一树梅。多谢高情肯相过，冲寒自起扫苍苔。
闻公久矣空诸妄，止酒真成一事无。旧说蜜殊惟饮蜜，不妨试候小风垆。
山人犹未出山时，风月云烟总为诗。笑问年来间何阔，此盟应有此君知。
晚来江上鲤鱼风，十里青山一望中。自是欲归人意急，等閒付与济川功。
真成有子万事足，何况人生七十稀。莫道梅花遮五岭，头轻月朗去如飞。
一从鳌去波翻海，梦断蓬莱不可寻。当日五云依约处，有人掩卷自微吟。
身在山中不见山，却因远看更孱颜。煌煌三秀如堪采，拂石眠云未忍还。
屋瞰梅间倚竹林，一炉香篆一张琴。有时月上黄昏后，三弄寒梅夜正深。
人皆九日醉流霞，君汲山泉自煮茶。可是诗成无点俗，祇应吟笔灿生花。
自笑生来作么为，百无一解太痴愚。今宵欲觅天孙巧，未审天孙乞我无。
江山胜处簇人家，楼阁重重枕水涯。试倚阑干凝望眼，帆归远浦隔芦花。
诗梦关情草满池，东皇已向岁前归。怪渠杨柳摇金未，底事漫空絮便飞。
祇应王母宴瑶池，宴罢群仙趁醉归。驾凤鞭鸾仍驭鹤，满空风捲羽毛飞。
冻合顽云四幕垂，须臾六出搅空飞。梅花自禀清臞相，底事添渠十倍肥。
湖上吟翁道味长，孤坟今已草成荒。姓名犹寄梅花上，一度开时一度香。
巴□鼓棹兴悠悠，野鹿衔花出峡头。网得巨鱼堪切脍，携觞重上荔枝楼。
锦城飞马过青城，无奈风声更雨声。一夜不眠何似者，筹花赌酒到天明。
南高峰对北高峰，十里荷花九里松。烟雨楼台僧占了，西湖风月属吾侬。
芙蓉照水桂香飘，车马纷纷度六桥。锦幔笼船人似玉，隔花相对学吹箫。
宅前宅后好青山，零落重门半掩关。玉貌久归天上去，宫词百首落人间。
楼上西风野望时，冥冥禾黍没高低。劝农使者来行水，还凭朱栏忆旧题。
鸡鸣风雨思君子，雁过潇湘忆故人。别去情怀浑欲醉，梦回诗笔已如神。
广陵琴与山阳笛，哀怨千年尚未平。正始诸贤零落尽，山王去作晋公卿。
林昏月落淮南夜，还忆江清水见沙。冰雪为魂玉在侧，了知不是梦梨花。
偶题熟纸光浮桂，漫遣生绡色染蓝。入手功名如此耳，人间看北会成南。
关防秋暑双蕉叶，商略时宜十兔毫。赠别不须嗔语浅，如君正复坐名高。
消磨甲子门前柳，傲睨羲皇膝上桐。晋宋一杯无认处，先生万古此山中。
黄金取印斗来大，白玉作壶冰样寒。子号甚清堪自照，吾诗愈淡欲谁看。
长忆西风翠袖单，暮檐修玉倚初寒。一回得嫁平生足，更用花枝插白看。
青山绿树蔽层楼，应有高人隐一丘。客子门前过何急，古今行役未曾休。
浩荡无边及物心，孔颜尧舜共弘深。柴荆一壑苍苔合，惟幸寒蟾夜夜临。
借得冰轮不敢私，几多人要露肝脾。浮云不用欺天下，须信人间有伯夷。
扶创裹血过家乡，四顾何人守四方。梁楚淮南残一国，山河争属将狼羊。
虎豹深宫风自寒，未央前殿拜呼韩。二边无事将军老，犹得馀閒救比干。
羽血未乾蒙陨命，蒙妻正哭妾分香。天地有心诛汉贼，但迟数月取襄阳。
铜驼荆棘夜深深，尚想清谈撼竹林。南渡百年无雅乐，当年犹惜广陵音。
贫来刍牧竟何疑，只是要秦一事非。爵禄无心殊已久，谁能白首恋轻肥。
异论纵横害已深，一言性善发天心。民彝物则依然定，多少纲常起兽禽。
天踰铁勒偏无夜，地到扶桑更有人。民首自黔心自白，诗书万古不忧秦。
播谷栽桑复执麻，全凭雨露作人家。世间惟有心须霁，一片浮云不可遮。
天下最强惟理义，英雄颠倒莫能为。依依一缕人心在，天命于斯自不违。
昔年携汝赴闽京，此日深儿尚未生。今日携儿收叔骨，一如当日共伊行。
十八年来老眼枯，只今白尽旧髭须。假饶梦里重相遇，知汝犹能认我无。
江南女儿善踏歌，桑落酒熟黄金波。洗壶日日望君至，君不来兮可奈何。
胸中得酒出孱颜，木叶森森岁暮残。落墨不随岚气暝，几重山色几重澜。
万壑松声撼翠微，夜寒风露湿人衣。山翁踏月巡幽径，竹里笼开鹤未归。
十分蟾影照人间，一片山河古影寒。惆怅年年今夜月，人生能得几回看。
满眼西风忆故庐，亲朋音问久相疏。年年江上无情雁，只带秋来不带书。
柳嫌暮雨莺声涩，花怯东风蝶梦寒。偶忆故园春色好，他乡花柳带愁看。
地多种竹堪容鹤，池不栽莲恐碍鱼。小径荒苔人不到，闭门閒学换鹅书。
天外斜阳犹在树，林间宿鸟已归巢。黄昏莫把柴门掩，恐有诗人带月敲。
孤山别后有谁怜，踏雪看花又一年。几度相思空夜月，角声吹恨不成眠。
木落孤山墓草荒，梅花千古带诗香。吟魂仙去谁招得，独鹤一声幽恨长。
香篆烟销夜已阑，砚池冰结漏声寒。梅花悬影书窗上，应待诗人带月看。
檐声滴碎玉阑干，开尽梨花亦懒看。燕子不归人寂寞，深深宫殿锁春寒。
屏山梦断整云鬟，金鸭吹香火未残。背倚阑干听燕语，一帘风雨卷春寒。
银烛烧残听漏声，春寒诗思觉凄清。一庭夜色无人管，分付梨花伴月明。
腰舞东风未肯休，西风吹叶翠眉愁。谁知此是多情树，最爱春光最怕秋。
芦花零落点汀洲，白鹭飞边泊小舟。水落渔矶风露晓，残荷数点冷擎秋。
黛眉愁里敛双蛾，别久无书争奈何。欲待怨他还又忆，怨时较少忆时多。
几夜孤吟忆贯休，疏钟敲月动诗愁。何人来入匡庐社，分我山中一半秋。
竹边篱外树封苔，两蕊三花带雪开。蜂蝶只贪桃杏艳，嫌花冷淡不飞来。
东风庭院夕阳天，恨绿愁红又一年。春自要归花自落，莫将芳事怨啼鹃。
逢人休要说公卿，老去无心慕宠荣。李不封侯刘不第，千年青史亦传名。
一曲猗兰按玉徽，高山流水少人知。纷纷耳听非心听，安得人间有子期。
瓶花红淡浸寒泉，容易凋零亦可怜。堪恨本根不知处，却将颜色为人妍。
宾云奏彻控青鸾，綵幔香销生翠寒。三十六峰秋色里，月明人倚玉阑干。
远水萧萧荻苇风，月明云外叫孤鸿。丹枫拥被疏蓬底，梦断山深野寺钟。
巾衣三客不须同，泉石相看我亦翁。最惜一轩秋烂熳，芙蓉池上木犀风。
洞深烟树碧氤氲，只采灵苗不采薪。闻着踪由多懒说，相逢莫有姓韩人。
头白西来不买田，时时却费买山钱。一丘一壑吾归矣，待得田多是几年。
苇折荷枯可奈何，西风吹影净婆娑。微君作此超摇趣，一个江天也厌多。
愁中待醉何曾醉，梦里还家不是家。输与山行穷学究，一筇一笠看梅花。
平生剡梦十八九，短策还经静者居。一曲好溪山起处，数声疏雨雪初来。
思晴好，天运几乘除。只为晴多还又雨，谁知雨过是晴初。那得绿阴乎。
梦随凉月过清都，绿发仙人白玉壶。尘世何知用无用，石田如掌种菖蒲。
飞来两雁不成字，偶得一滩相并眠。南国江天秋欲雨，西风木叶夜如年。
风流文采王孙梦，景物当时处处同。杨柳烟轻飞燕子，芰荷水煖浴凫翁。
山谷幽兰春正开，芳菲堂下为谁栽。底须闲辨招魂注，更看光风转蕙来。
愿及行春更一年，中流箫鼓振楼船。不知何处吹芦管，城外风悲欲暮天。
今兰春秀异秋兰，世事随时岂一端。别有古人不死处，陶诗晋字要人看。
两岸芦花飞雪絮，一江秋水接银河。平生不结荣华梦，只把青蓑当绮罗。
霜月娟娟午夜寒，酒酣来此凭阑干。满枝艳色惊愁眼，宣主当年唾未乾。
篱边初未见黄花，满眼青山故国赊。午醉醒来人正远，悠悠落日独思家。
月色横窗涌烂银，空房独卧悄无邻。五更记梦浑无数，半是还家半故人。
欲洗年年堕谪心，仙人空返白云岑。飞花欲落频回首，老去风情尚不禁。
屐痕印雪不粘尘，去采南枝茧栗春。待得杏桃蹊树下，我家风味已生仁。
脱溪冻解绿生波，好雨催花向晓过。宿酒未醒眠未起，半窗红日鸟声多。
郎归犹未到家中，艳语勾春妾面红。叵耐相逢不相识，梅花那肯恋东风。
清谈何补晋江山，谁与中原了岁寒。惟有白云三四片，飞来自向古琅玕。
彭泽归来老岁华，东篱尽可了生涯。谁知秋意凋零后，最耐风霜有此花。
名士天生磊落才，只耽痛饮罄樽罍。谁传一味解酲法，歌断离骚眼自开。
曾宴瑶池王母家，瞳方鬓黑脸凝霞。休将甲子来相问，知见蟠桃几度花。
藓崖苍润雨初乾，石罅飞泉喷雪寒。啼断禽声山更静，青松影下倚栏干。
天地无情正北风，飞鸿哀咽乱云中。此时纵使开千树，不及东皇一点红。
花开花落总无情，赢得诗人百感生。今日东阑看梨雪，坡仙去后几清明。
树隔残钟远欲无，野云漠漠雨疏疏。飞蚊尽逐南风去，父子灯前共读书。
斧柯片石伴幽闲，堪与遗民共号顽。试忆当年承赐事，墨痕如泪尽成斑。
红叶铺霜撼御阶，绣莲尘蹴衬罗鞋。袖沾莺翅调簧语，堕却衔翘入鬓钗。
千里寒云卷朔风，当轩月午雁书空。烦君为报江南客，憔悴辽东更向东。
倚岩萧寺据危崖，丈室轩窗面水开。雪霁暮寒山月上，数竿修竹一枝梅。
日迟风暖燕飞飞，古柳高槐面翠微。卷上疏帘无一事，满池春水照蔷薇。
一自梨花开别离，梨云萦梦为相思。相思梦里梨花落，落尽梨花君不知。
月中和雪分颜色，一树寒云飞未飞。我愿梨花长似玉，不需相忆拭春衣。
梅花开作广陵春。梦里轻霜不受尘。呵手应知双袖冷，我今身是北归人。
东海西来几作田。可能回首会群仙。欲凭双鲤呵云去，不买江湖载鹤船。
向日瞻花手未温。美人颜色即深恩。乞维摩诘示无病，不涴衣痕并土痕。
登楼一赋转千年，楚水风流太古天。有客重来心欲老，已无佳句赠君山。
叠纸候风更倚栏，几回魂梦付飞鸢。牵丝信有丹青手，好放梅花在九天。
钟鼓声销一岁空，焚香再拜海棠红。春来一笑无他事，不死又亲杨柳风。
诗家风调赋南熏，谁得程门法乳芬。我亦蓬莱旧宾客，月明沧海始逢君。
商略安如武略深，邯郸歌舞用黄金。可怜赚得秦天下，子是君王父是臣。
玉树芝兰种满庭，风流千载有余情。今宵墙外笙歌作，不是当时车马声。
秋来也，秋色倍萧然。一曲新凉歌彻后，万般愁绪总无端。酒醒觉轻寒。
秋来也，秋夜睡尤迟。心事微茫灯黯黯，雨声断续梦依依。花落几轮回。
山雨不来泉眼枯，注瓶未满日西徂。待将瓶满烹茶去，阻我却闻山雨呼。
人皆畏湿小园空，独向此中欣所逢。杨柳新枝如乱发，雨来膏沐好为容。
山笼密树知天绿，寺绕疏钟觉夜遥。一杵何时落吾手，地才扫罢便来敲。
雨屋风漪补我眠，都因未病事缠牵。倦于觅句还描字，不著山中即水边。
燕雁匆匆云里过，白云无事总蹉跎。东风菡萏不相识，但典青钱换绿波。
一枕秋声卧碧寰，推窗夜泣讶成川。举头欲共苍茫舞，恰对鳞鳞十万椽。
莫辨前身点与求，云天低隔一鸣牛。我来百载如三宿，君飒孤踪遍九州。
市灯如雾默如雷，一水东流两岸苔。掬却岁华曾有几，带城桥上待君来。
铺天细石半成沙，落日无云不著霞。莫畏连丘竞腾浪，有人烟处有蒹葭。
试语原禽口未缄，春芳日夜染征衫。云中难写无穷意，但寄微躯作一函。
依稀隔树鹧鸪啼，花密香浓径湿泥。云脚书声春欲雨，小西湖畔小亭西。
羡君大笔巨如椽，云在青山月在泉。日暮苍猿啼洞府，祇藏岁代不藏仙。
春雨濡毫月作灯，砚池经岁未曾冰。山阴道士换鹅笔，写到晴云第几层？
云水苍茫意未平，中霄起坐恸无声。诗心一点寒梅血，独吊重霄万古灵。
偶来狂气亦矜穷，难耐年年潦倒同。锄下恨无金一片，岂能彻学管宁公。
蓬门不闭任风吹，烂被破裘人不稀。信犬未知家主窘，凭阶日日守空扉。
短艇如飞波面开，青峰叠涌上船来。会当直入白云去，看罢瑶池始教回。
水天一色色堪怜，枫叶秋山绮阁前。极目江南佳丽地，千帆浮水水浮天。
凤德余芬荫万灵，茂林深处谒佳城。宜持大礼趋前拜，事死如生致我诚。
世人惧死想联翩，漫说仙家在九天。谁识外星诸性命，也言我辈是神仙。
又见东山一鉴新，清风如水水如银。问渠那得长明洁，为有光辉分与人。
中华何世许无诗，会景生心时有之。文字于今多召罪，写诗今日似偷儿。
繁华一去不由人，瘦影残香画未真。玉笛何须吹怨曲，飘零元不为伤春。
连朝春雨自潇潇，灯下无人伴寂寥。且把美人轻唤起，小窗相对读离骚。
天河迢递笑牵牛，百感中来不自由。闲与先生话身世，令渠述作与同游。
长空命驾彩云飞，手把秦时明月归。此日剡溪舟上客，两京同看一斜晖。
山借花名花满山，就中无我亦萧然。如今山静花飞尽，犹有诗人拄杖看。
梦中梦外总相思，又是将归梦外时。织梦计凭三色锦，一湖一桂一西溪。
都太晚，风雨忍相催。问影问声寻片玉，隔云隔水惜残梅。谁说一生陪。
旧时花发雪山颠，白冷红暄绝代妍。回首人间尘万丈，茫茫劫海待谁填？
沉沉心事北南东，人在重帘浅梦中。莫怪撩衣懒轻出，每嗟相见太匆匆。
漠漠云天一雁来，越凫楚乙漫相猜。秋江已涸蒹葭老，黯淡星沉旷古哀。
玉笛高楼自掩门，壶天风暖几黄昏。狂吟不怕山灵笑，留伴梅花夜月痕。
漫道湖山气不灵，依前柳眼向人青。枯荷浦外鸥眠稳，一任霜痕掩旧馨。
门外青山似旧时，不逢流水亦难知。伫看明月澄清景，独立苍茫自咏诗。
笠泽茫茫月半规，寻仙已觉十年迟。水云深处回舟晚，赋敛而今到紫芝。
条风布暖绿如茵，莫负城南浩荡春。次第花开谁管领，尊前问取素心人。
花簇红云酒满觞，醉中重理旧时狂。少陵诗兴兼天涌，底事春深负海棠？
海外徒闻更九州，玉梯横绝月中钩。昼号夜哭兼幽显，埋骨成灰恨未休。
閒来独坐古藤阴，隔雨繁枝啭翠禽。莫问春归何处去，苔间积恨已深深。
非色非缘性本空，渔歌入浦泯穷通。拈花證到无言处，竹叶青青菡萏红。
游倦红尘化鹤归，檀烟空袅旧罗帏。断肠欲寄人天隔，泪逐寒宵乱雪飞。
万点飞花幻亦真，欹风枕雨暂同尘。馀香散尽随缘化，依旧乾坤自在身。
循取幽丛淡屐痕，桃花红处识春恩。倚筇方羡风丝软，一瓣枝头已断魂。
屐弱筇单负却春，画梅羞寄陇头人。牵襟细草青如梦，无托离枝锦绣身。
烟花散，绮席暗潮侵。诗酒空怜青鬓老，弦歌悄逐晓星沈。冰雪护春心。
无眠夜半犹听雨，最忆东风陌上行。杨柳枝头初泛绿，桃花雨细会多情。
二月春风上小楼，小楼小我两悠悠。花溪未及盈三尺，新月如何扁似舟。
烟花风月许知音，无事惯为无病吟。岂是情多偏自扰，春心不合托诗心。
莫为思春小倚阑，徒怜春色幻千般。多情风夹无情雨，吹滴花心和梦残。
湿翠熏红各自娇，桃源一望水迢遥。何当借我神丁斧，斫取长虹接此桥。
驼得三山赖此龟，神仙居处我栖迟。烟波悬隔呼舟便，况有閒鸥折节随。
何劳卅里徙长亭，鹄立丛岩解送迎。山水奥奇游不厌，恐君怯对别时情。
不似前年水国秋，日摇寒影荡空楼。肯教愿力灵飙藉，抟荐青笺到旧游。
谁将暮彩画山容？浓是炊烟淡是风。蓦见一弯新月上，水天双挂小银弓。
不慕春光不媚时，东篱闲放两三枝。人间有物皆知己，开到秋深莫谓迟。
隐迹蓬莱愿已违，陇头遥寄是耶非？春风未必能知我，独对冰霜一展眉。
扁舟一叶去迟迟，无限情怀别始知。安得年年沧海上，春风相约细裁诗。
也曾青眼对红尘，千面难求一面真。只有湖山无世态，四时晴雨不因人。
市罢归来醉便休，邻猿友鹤自风流。河图不问谁家掌，云水生涯一钓舟。
向晚车行紫霭间，可能天意怕人闲。淋漓一勺催诗雨，浇透西南十万山。
酒趣诗缘旧迹微，分湖计在事全非。明朝更向潇湘去，孤负芳心又一回。
灯烬喧城夜色阑，空阶寂听雨轻弹。枕函十万伤心字，留与伊谁带泪看。
碧海青天夜寂寥，飞星一点去何遥。可能十万光年外，有女曾吹月下箫。
闲愁闲恨总无名，终古斜阳不胜情。我欲掣鲸南海去，月明鲛室看珠生。
病中闻雁更添愁，筋力何堪上小楼。近水远山新瘦损，凄清一梦尽成秋。
冻云开处日初妍，吹面风轻减旧寒。安得三春多雨露，莫教草色只遥看！
灯似银河天上落，明窗万户尽笙歌。不知今夕重城外，桃李枝头春几多？
漠漠春寒细雨迷，云烟遥望太行西。未知新雁何时到，却把君诗天上题。
画师含笑墨初濡，漫遣春风入此图。叶动枝摇孰先醉？酡红羞上水晶珠。
水阔天高一色蓝，遥山已在有无间。浪花虽美终非蕊，蝴蝶从何飞上船？
墓草青青桂木苍，二千年尚发幽香。为君尽瘁酬三顾，辜负南阳旧草堂。
柳下渠边何所思，晚风吹面月来迟。市尘渐远人家静，灯影波声似旧时。
斜晖脉脉水盈盈，水拍晖摇山色青。数点渔舟望渐渺，轻烟一抹是归程。
盈盈一水两离分，四十年来欲断魂。海畔舟人遥指点，烟波蓝处是金门。
雄文字字足风流，万古茫茫一卷收。天上人间传大雅，巴山渝水共千秋。
丛林深处暑如秋，爱此名都一角幽。日暮空山闻鸟语，浑忘隔岭尽高楼。
月斜风淡竹青青，深院昏灯黯画屏。乡梦不知城郭改，依然夜入旧门庭。
望中烟雨满孤山，桃叶青青柳絮残。莫道春随三月尽，风光依旧属江南。
五湖烟水想当时，渔父扁舟去意迟。阅尽沧桑遗迹在，凭栏能不动幽思。
烟水迷离映远山，画船出没渺茫间。便随湖上风飘去，也得清秋一日闲。
更深矣，枕上忆平生。雨打风吹人易老，时乖运蹇事难成。不忍听江声。
剩对残碑苔迹青，醉翁操绝更谁听。数声啼鸟游人散，落日苍茫坐古亭。
华年如此指间轻，独往苍茫百感成。天末故人如梦我，一车梅堕雪无声。
夕阳此去即天涯，归我馀生付野槎。遁世学禅都不是，涛惊石怒见孤车。
菰蒲吹恨水云清，一样吟衫冷似冰。漂泊死生长寂寞，人间漫说谷成陵。
玉箫愁倚百年歌，如此沉沉朝暮何？怕向天涯舒倦眼，江湖侠骨恐无多。
瞑抛经卷偃胡床，百罹乘秋竟作狂。独自听钟兼听水，五更虫语一灯凉。
一梦春深泪眼中，蔷薇斜日可怜红。河山久坐成狼藉，起灭无端付水东。
篱外梅花发几枝，春来欲寄故人知。十年风雪苍颜换，惟有清香是旧时。
村前白鹭步平沙，溪上风微燕子斜。钓罢船头无纸笔，蘸他春水画桃花。
鸟尽弓藏意已灰，浮槎沧海去无回。陶朱虽富终输国，醉拥西施亦可哀。
但有修篁处处佳，疏星凉月夜无涯。不知香在轻裳内，暗被春风揽入怀。
经年已惯一书无，何事逢春复寄书。书到故人应不寐，持书对月起思吾。
欲挽春风到柳枝，怀人恰值落梅时。重来但见池西渌，尽日漂春入酒卮。
为萍为絮总天涯，水住风留即汝家。终古深情吾不愧，颓垣一树女贞花。
北望云山不可跻，平原东走意何为。沈沈远岭无颜立，唯放斜阳直堕西。
兴诗习礼世嫌迂，学圃为农我不如。十九无聊一可慰，饭牛之暇读残书。
大风昨夜卷平林，震瓦鸣窗竟入衾。起坐遮灯閒自笑，寒流急似欲归心。
楼台灯影自参差，寤语无人也自思。借得秋宵一庭雨，卧听杨柳醉妆词。
一叶丹枫百代催，因君寸意未成灰。题红独下秋风泪，不忆残春听落梅。
白日昏昏未得归，如何风雨不同携。有人孤注呼成雉，误我终朝醉似泥。
离时慢脸误双红，苦约佳期绮陌东。明日已乾池上泪，何须两处验芙蓉。
解道温柔似水长，盈盈相对意弥庄。不知隔岸波眉改，却误他乡是此乡。
月没星沈有古忧，也知心去最难留。临风莫忆黄衫客，原是馨香欲谢秋。
江城几过好花春，眼冷何曾见一人。似此初心如可负，也甘流落百年身。
垂杨不用挽春愁，一卧重帏便到秋。乱絮无风犹弃我，从知秋到更难留。
情知爱去理难陈，语笑当时竟不真。梦里自歌醒自哭，年年孤卧未怜身。
飞梦山隈与水涯，繁英原不傍人家。能胜秋色唯君在，为近中年始惜花。
日晚徘徊意万重，漂摇心事许西风。分明叶叶秋江上，不待霜飞也自红。
万绿烟生水一环，留丹点翠挹孤山。长桥九曲花时度，树色能招好鸟还。
百年烽火矗红旌，壮志江头忆众英。岂为人间阅春色，但持千炬照沧溟。
未解相思已白头，露花霜叶已残秋。如何地动天移日，方信逢春不自由。
岚光浮翠护朝寒，秋入千岩气欲丹。旧约山林偕小隐，晴窗閒共展图看。
扶轮犹记五云从，高咏罗浮缥缈峰。今日城南望城北，读书帏里一词宗。
藏霞道，云雨出高岑。晓雾寒迷秋色静，松波碧染梦痕深。露湿梵钟沈。
人去后，谁记旧相携。昨夜梦君应有误，一林幽月送君归。归照独眠帷。
星自烂，月无春。不应天上亦沾尘。浪说乘槎归去好，可怜无计动司阍。
春深邻树屋边齐，闭户閒居日又西。世乱纷纷何日是，昨宵檐卧雨风凄。
雁鹜为盟酒同倾，芦黄沙白照艇明。无限秋光天自远，蓬窗茅舍足平生。
孤吟未就且衔杯，灯灭花明月半开。昨夜东风春帐里，朦胧轻梦似伊来。
满眼青溪无尽山，悄无人处水潺潺。我来寂寞江边住，但见舟人日往还。
春暮晓烟围远山，山人自得自心閒。世纷不入画图里，可入山人诗句间。
牛首山中一老僧，千岩万壑笔中胜。乱头粗服宗黄鹤，退笔苍茫一晕灯。
飘残绿蜡春如雾，怨落梨魂雪漫天。十载茫茫生死别，相思无奈逐岁年。
镜里春风梦里花，闭门弄笔度年华。寻常春事年年过，客岁柳条已著芽。
秋尽罗浮蝶退翎，飞云烟锁入濛溟。玉女娟娟清似玉，老人无恙伴娉婷。
烟锁飞云快我心，天池水冷得清音。稚川不见冲虚寂，洗药池头满绿阴。
高松奇石入九霄，天际天都去未遥。两上黄山云中客，萧然怀古雨潇潇。
寂寥雄隘夕阳熏，鼓角千年息不闻。但看唐旌风猎处，衔芦归雁过高云。
晴光但护月圆期，正是凭笺弄句时。无那牵肠人不在，更深未得一言诗。
隔年犹忆傍花时，花首羞为客久垂。但得心香呵一掌，于今不复折他枝。
明月如心缺亦明，新词拙短也芹诚。惜君未刻三生石，枉负今宵是好晴。
斯言独与故人听，漫道经年枉瘦形。君许梅花簪鬓久，何将故事列曾经。
无聊天气戏人家，万树青微雪复遮。毕竟东风鼓三月，琼枝一剪落梨花。
晶花软，一样裹江山。叠岭呵梅生萼小，寒江催钓泊舟闲。不觉楚天寒。
思去年，思去年。别离时已落花天。掌上一枝呵不住，随风吹入水云烟。
萍迹鸥波水濯尘，天涯徙倚到云根。经契阔，品离分。于今都作酒中痕。
一片江云早蕴春。江云散却白鸥亲。千万劫，二三人。明星携手渡红尘。
雪晴促办剡溪舟，况有烟霞未尽酬。殊赏长宜知己共，先将一纸报张侯。
阅世长依赤岸津，北枝曾荫宋遗民。劳形我欲托知己，垂老怜君拜路尘。
秋雨连宵心欲暮，晚风合扫淡云开。一芽悄自杯中立，应是客随明月来。
雾海云峰万象更，也同尘世幻阴晴。时人每作居高想，高处何曾有太平。
清溪宜雪也宜秋，也泛轻舟乘兴游。只恨今无戴安道，人间何处续风流。
明珠万斛九天倾，溅出敲金戛玉声。我亦能知山水韵，曲肱且作七弦听。
散材不作杞人愁，况复神交遍九州。今夕识君最堪慰，新词惠我意如流。
漫道仙源难再寻，桃花流水几回临。千秋一觉逃秦梦，直使世人迷到今。
湖上青山似画图，前山欲掩后山无。有人立看山无数，只说故人居后湖。
一枝陇雪供瓶盂，看映桃花上颊初。若比佳人真绝代，春温原不避冬庐。
高阁临潭碧四围，桃花瘦损蕨芽肥。踏歌人去春如梦，欸乃声中一棹归。
行客知津莫问津，尘中趣舍不同伦。丛篁覆地芭蕉折，百界千如迹已陈。
鸡声灯影一毡寒，课未研成寝未安。桃李春风含笑日，犹馀苜蓿昔时盘。
雾里乾坤井里天，丹亏九转不成仙。凭君力挽银河水，难浣红尘八十年。
寒香吹尽暖香融，艳比朝阳一样红。岂必孤高甘自苦，笑携桃杏闹春风。
天道从来不甚公，班荆一叙也难逢。悬思且以诗为酒，齿颊香凝接席同。
曾向天涯梦故乡，冷秋何处满城香。西山红叶中山菊，染尽人间九月霜。
本出天然胜自然，羡它红万紫成千。年年不管寒和暖，花列长街一例鲜。
肯容疏放即吾师，浪说文章擅色丝。世态秋云难比薄，不愁音少一人知。
可许谈诗坐漏深，不堪南浦又辞君。何时世网真抛得，留伴梅花夜月痕。
尚有琴书且未贫，等闲身世任浮沉。夕阳劝客登楼去，鸟为天空有去心。
此生无分了相思，一夕清霜似鬓丝。夹岸晚荷香堕水，远山如梦雾如痴。
湖边分韵弄春枝，多少风花雪月辞。梦觉星残乘夜读，十年冷落少陵诗。
十里奇峰列画屏，长溪相送溅珠声。飘飘一觉寻诗梦，山自青来水自清。
右崖左壑上名山，百转千旋云海间。极目长江腾雪浪，此心敢逐白云闲？
昔亦投荒鬓亦斑，笑当云梦踏君山。湘妃竹泪盈盈滴，日涌云飞白浪翻。
烟蒙万柳一时摇，风软寒轻酒欲消。剩有诗情红未瘦，几声莺唱几声箫。
非紫非朱此白丁，谁教纸上意纵横。诗门一入深如海，敢负天涯五读情？
羞捧人间宦富场，惯于风雨过重阳。销魂把酒黄昏后，染得词人布袖香。
秦坑秦火两悠悠，一片晴天尚可偷。方家多道温柔好，我爱诗真略带油。
滔滔绿浪涌千花，百态珊瑚映白沙。一啸临风襟欲放，忽来海外对天涯。
水软浮脂几处箫，小舟摇梦酒旗招。江南垂柳春芽嫩，似画如诗过二桥。
模糊艺事忽分明，梦断香销未废情。今我自知人老矣，等闲不敢说追星。
神远姿柔自在花，总随春意到君家。凭栏无语妆仪素，谁解幽怀共岁华。
一缕香飘出紫壶，南窗翠岭片云无。识君何憾知音少，共赏幽篁傲雪图。
诗心有迹梦无痕，欹枕吟成抱影温。休问好花馀几许，一枝一叶即春魂。
老去犹思载酒歌，纵横胸次即黄河。风云漫道无人赋，词客苍茫里巷多。
青山红树鹧鸪啼，稻熟连陂高复低。踏月归来兴不减，三秋风物板桥西。
燕市黄尘日已曛，朔风归雁更纷纷。送君此去无它赠，千里江山万里云。
不堪别绪一登楼，万里山川故国秋。杯酒凭栏横醉眼，诸天风雨尽如愁。
蜀浙迢迢偶一逢，无端羁旅更朝东。新来略少相思信，鱼雁殊方价不同。
高车肥马正逡巡，下有伊谁拜路尘。富贵自骄人自贱，后来何独责安仁。
未曾寓目已闻哗，浩浩飞流数道斜。最怜曲折半山处，腾上枝头作素花。
春风触处百花醒，春水濯缨江上亭。莫测明朝晴共雨，今宵何事苦丁宁。
古来应有真豪杰，诗在胸中剑在腰。但得平生快人意，百年身世任萧条。
法自西来水自东，人间不复有南风。舜琴已碎弦歌绝，血染遥天一片红。
帝天贼我逞雷椎，刻勒廿年无间时。焚尽痴皮收病骨，百骸镌满少陵诗。
怕见少年诗句频，一襟萧瑟动青春。纵教秋雨思量我，已把春心付与人。
缥缈曾观海上仙，瀛洲一梦卅年间。当时若得无凡骨，睡到如今枕玉肩。
茫茫江水万年青，我是江中一点萍。忽觉人生无限好，只缘睡到自然醒。
诗囚不觉似寒囚，零落篇章懒不收。莫道伤心已无泪，几人知我梦悠悠。
今日柴荆伤素手，他年要路立閒身。鼎中调入心头血，多少刀耕火种人。
若个书生请决疑，先生不语下深帷。苍天未许斯文丧，不把浮名说与伊。
秋窗碧，日色印纱烟。披卷无聊因昨夜，吟诗有恨到何年。拥被合衣眠。
一世名非万世名，惜无人说与朝廷。试看大地风随影，广袖细腰多不经。
君亦知我不能忘，我亦知君不能忘。一般心事都无语，若喜若悲天际望。
造其境则无归路，不造恐遗他日误。我倩飞鸿报远人，春来再写相思句。
情怀重拾又素秋，更有浮生愿未酬。春梦痕残菊花枕，紫衫人远木兰舟。
乱雪扑窗灯影瘦，眼中无泪想神州。拿云心事随云去，已觉深寒进小楼。
诗不因人此真诗，自有精神别一枝。晚岁恶花虽灼灼，何辜慷慨楚囚辞。
菩提醉兮天风浊。乱我歌兮撩我哭。忽听沧浪清一曲。海潮飞起梦中绿。
亦经九死犹无悔，忍为一人终自由？昔日来迟今去早，朔风吹雪老神州。
绝怜神女立中宵，密雨侵檐故梦遥。寒月孤灯同不寐，夜深照见浙江潮。
独立秋光何所思？萧条万物正伤时。湖山冷淡应明月，一片深心只自知。
自知生死似吟虫，春事茫茫花事空。纵到冰消雪解后，再来不是旧春风。
一潭清水碧于天，数树繁花剧可怜。春到江南绿无尽，有人独坐九溪烟。
一春花雨几时休，无限江山到小楼。坐到池塘生碧草，箫声吹破暮烟愁。
偃仰啸歌何与焉，流年一度一茫然。江山忆昔康乾世，梦里春风醉画船。
蹉跎世界日难吾，唯梦随心遽可呼。梦里山僧拍手笑：久为先生备坐蒲。
微雨之晨斜日暮，藤崖之北竹林西。山禽自向山深住，不为人啼为己啼。
东南第一风流地，有人劝我置扁舟。北漠南荒犹我待，岂宜从此住温柔。
携手十年手尚温，长帆已矗渡头云。知君异日耽孤酌，犹为故人置一樽。
日日唯与酒为欢，弃我去者是华年。剩有囊中长剑在，不能拔出倚苍天。
落落青衫与世妨，扁舟谁更共徜徉。红尘炙日淹天下，尚有平湖一点凉。
青山凝立似思量，暮色横河正郁苍。小艇不知归与住，徘徊洄漾水中央。
漠漠长潭接野平，裳衣拂水两青青。玉人长卧沧波上，味著秋风过一生。
秋风视物直如无，朝过黄花暮荻蒲。唯到此间吹不下，满池萍绿衬荷枯。
孤山荷好正谁看，寥落西湖水半湾。惆怅故人传一语：秋风今日到江南。
池中藕叶半黄欹，池上长条尚拂披。莫道诗人颓且老，醉扶残柳与风齐。
斧壁为巢记昔年，中通小穴酒堪传。巢上苍茫横宇宙，巢前明月守归船。
未探红深已绿浓，垂杨不解系春风。今朝一点无根絮，吹入平河不见踪。
去年谈笑对秋光，忆到而今只泪长。已觉中秋全是恨，那堪萧瑟又重阳。
回凝杜墓渺无踪，驱我唯馀振竹风。叵奈长风吹不去，空能推攒万重峰。
不寻人处总相逢，睡足低枝染露红。只许幽人临涧看，那堪栽向小窗东。
不是云天高往客，无端也学巨鹏身。秋桥野水人间路，行去一程更一程。
屋锁山烟真化外，人颜世事两浮萍。温柔一点离秋梦，去逐谁家淡月痕。
嗟嗟小壑迷三径，想想长江隐懒材。已叹书来真不易，书中偶约更难来。
镇日闲怀拥杖行，到今何处味馀温。凋梧不掩归秋路，掩得寻秋旧屐痕。
人怀不似春怀好，雪意长和梦意凉。淡剔灯花千遍后，淡将前约记西窗。
四五寒花簸牖轻，森森崖角袅苍藤。忽然路转峰分处，大地长天两对青。
我有伊人觅不得，环佩江湖渺渺间。惆怅登楼惆怅下，夕阳如水漫千山。
杜鹃桃李转开零，春水谁家荡绿云。山上赏花人似朵，我来遥赏赏花人。
人满江风柳满洲，休嗟寥落送春秋。要成崖下千垂瀑，先得山中百转流。
此生惆怅究何为，梦绕无情计太卑。君看雨中去年树，自开浑不管人悲。
依前雨意浸寒烟，如睡山光似梦天。四访凄凉无一遇，今生渐信果无缘。
人间枉有去来鸿，半日车通念未通。唯梦随心无我负，睡前一乞便相逢。
消尽昼尘露渐深，天空如水地如冰。徘徊月下清幽绝，梧叶时飘三两声。
暮色沉如天上雨，山光冷若梦中烟。小栏一立心都老，何处儿童始学言。
芭蕉接雨盈盈态，圃菜伸花淡淡心。渐识平生凉静味，暮平雨起两无闻。
七载相思在短笺，一生惆怅到今年。春风早作云溪约，莫待青锋挂墓前。
细嚼苍山吐作诗，年年消尽少年时。少年有尽山无尽，更乞苍山护此尸。
菊间败蕊尚微黄，小试华容曲麦香。故国正同故人远，停杯独立顾苍茫。
一径蛇回日往还，杂花清切共弯环。岂必相停深细赏？来逢偶尔去偶然。
相携语笑过荆榛，忽指高枝诧众人：碧叶丛中看不见，风桃已结万珠青。
不离踪迹恨离心，醒里难寻且梦寻。可叹梦寻犹不得，犹将衷臆系旁人。
楼台寂落过流萤，瑟瑟风弦振败林。梦起长街千遍绕，一天明月冷无声。
长天远水两苍茫，偶泊犹行自可伤。一样炊烟起墟落，是人故国我他乡。
嬉嬉砚角共书旁，忽忽临歧看橐囊。正似溪流分两股，愈行愈远愈苍茫。
道说长江正决堤，行人携子挈家移。清蝉不识人间险，自在树颠高处啼。
相招日日晨兼夜，二三子共二三年。在在可斟可长醉，家家有榻为吾悬。
惊心岁晚千峰死，又到春初万草苏。一劫一回人一病，江山今古自无殊。
而立而仆两不异，其生其死本然同。一樽欲作江湖忘，翁无我痛我无翁。
穴处崖居水作邻，日暮天寒翠竹深。我除君外谁堪觅？更除我外谁觅君。
相对犹能两笑言，浑无一句与情关。此心怅似焚馀烛，火灭烟消泪未乾。
相逢偶尔别如何，袅袅秋风木叶多。可惜洞庭千里水，不能通到古黄河。
羌笛何曾怨柳邻，湘灵枉弄水粼粼。龙吟万窍谁能激，风月无边夜夜新。
萧然苦厄一身经，实学丰神惠晚生。脉引西源浇夏卉，九州更始仰雷惊。
一人为大国何堪，舌朽铎铃亡二南。来往安知闱秘事，珍妃井畔戏闻谈。
只手播云千嶂野，山木有言君作解。八尺虽微万仞崖，寸心亦足暖天下。
久与湖山草色邻，芦花荡里隐秦民。烟霞惊散鱼龙梦，孤鹜长飞又日新。
过了千山是万山，万山若在有无间。更行更远鸟飞尽，更远更行人独还。
香菰角黍自含情，灼灼榴花照血凝。醒醉长怀千载下，离骚一曲散弦冰。
春去也，春去总难留。每见花飞思旧事，只今惟有梦悠悠。人在最高楼。
清江畔，依旧柳丝长。万古沧波流不尽，更谁吟啸泛云樯。说梦向斜阳。
餐桂露，挽飞星。更倾花雨浣尘缨。却泛仙槎天外去，他生何处忆今生。
惜往日，劝流光。何人飞阁共霞浆。触拨当时尘土梦，而今回首尽荒唐。
微灯恋在白衣轻，清梵结于星外星。我本红尘零落子，无名身后是空冥。
君说心伤我亦伤，遥知去路两长长。非关生死非关事，可奈无缘存彼香。
吾要天知吾意薄，一生几度相思错。怎将风力苦催寒？重立廿年生死约。
人间可有伤心者？渐把悲风暗相惹。向晚绯花梦后时，依稀怜汝碧纱下。
吾诗不欲与人识，独夜相知寒暑极。今有风霜无处栖，离披新露寻常忆。
有梦千里无处飞，风前于我看心违。今生折翼不堪负，胡不归兮归不归？
谁放清音向晚依，萧然瑟瑟野之薇。冷宵著尽风前露，是此天心有泪挥。
人集苑时吾集枯，秋声零雨视之无。每怀幽独不知矣，一夜听风在漏壶。
世间借说世情薄，逝矣悲哉人自度。遂与秋心草木知，一林槁叶得风落。
登楼犹记月如盘，重到秋深桂子残。客屐十年从此绝，徒留一梦说邯郸。
微雨似烟霜叶稀，空山寂寂鸟清啼。曾经踏雪长亭路，手折梅花第一枝。
孤峰秀出夺天工，万里平芜一望中。造化有情终不老，最奇险处沐春风。
压额风过泻露香，几枝疏影落寒塘。连宵动地春雷发，又放新梢数尺长。
三生文字逐风尘，小卉无言不算春。不信试看零落后，座中谁是惜花人。
莫谓吾生来已晚，高照明月续新题。翻看自古风流事，一道残阳衰草西。
名园故径迹模糊，僻里蟾光近却无。君请更从高处看，十分明月在西湖。
三更灯火月如痕，砚海重开酒一樽。驱遣龙蛇腾素壁，泼翻淡墨画烟村。
三生悟得水云幽，纵有千金不买舟。来往几多名利客，无人解唱大江秋。
梦里春愁拂不开，寻诗待鹤上高台。风吹一额梅花雨，闻有骚人携酒来。
群飞蓬雀占高枝，正是风雷寂寞时。他日山灵挥恶雨，相扶勿复更相疑。
晓雾霏霏日上迟，莫干好趁雨晴时。云来枕底梦犹湿，月逗林花鸟不知。
灯前听得漏声残，欲写寒香著笔难。当时煮石人何去，白云如雪满空山。
披图犹若餐绛霞，寻得仙源便到家。若个殷勤林下客，昂山俯水作生涯。
一窗竹影舞青鸾，真赏何须画里看。漏断诗成暮云合，秋阶小伫雨声寒。
疏枝孤馆日横斜，影落云根复水涯。残雪野桥人独立，一钩新月上梅花。
林云淡荡动秋风，壑底灵泉养蛰龙。木落天长月如水，何当腾去比孤鸿。
枝间微雨做新春，讶道深山沸俗尘。流水无声飞鸟绝，更从何处著吟身。
偃竹无风抽梢长，萧萧数叶泛清光。秋来石上新凉月，照见离人思故乡。
擘云揽月气堂堂，数点疏花递远香。谁惜障泥临水立，分明负却好春光。
疏红映雪十分娇，难得风多不折腰。今日知他临水意，数枝袅袅拂青霄。
白云红树日迟迟，山夹平湖列翠帷。我欲买舟画中去，不教閒此水东湄。
沉沉消息七环杯，伊览芳华尽劫灰。唯有野花红似昔，年年争向水边开。
旧日湖山同醉客，只今寥落已无多。几杯饮罢魂销尽，一一生涯酒里过。
辜负高人细解蒙，希夷妙道未能通。此心本似无根草，来是行云去是风。
千山岐路何人辟，要问冥冥造化来。鞭底苍茫征路远，乱蓬好自为吾开。
苑中玉树曲方阑，杯里金茎露又乾。惟有年年春水畔，万千红紫尽君欢。
问杯能饮一杯无？恐汝前身亦酒徒。阅尽醉中无限客，今来劝我只区区。
天地无穷德在生，百年生死若为惊？身如绿蚁新醅酒，持向神筵不住倾。
帝帷方入渺无痕，空见绵绵天地存。来去但如投一石，微澜不改海波翻。
上下茫茫事莫知，但知岁月去如驰。君看今日花成海，不到明年树上枝。
今朝既付饮疏狂，明日宁论意短长？世事但知前已定，去来莫问且挥觞。
花已飘零春已归，韶华不住漫依依。枝头自爱黄鹂啭，谁晓去来何处飞？
世味唯堪百种尝，几遭忧喜送流黄。忘忧花草忘忧物，花外无忧剩杜康。
遥看溪山入暮时，曾无一日不相思。云间心事凭君说，燕子归来春已迟。
霜冷天南半壁潮，满山红叶递相招。昔年零落无人见，今与秋风两寂寥。
一波灭处一波成，崖上苗歌渡梦声。薄暮偎人寒瑟瑟，青衫白笠入边城。
曰归曰归归路斜，其雨其雨雨横遮。雨涨池波知几许，春深一夜梦桃花。
一地春寒薄似霜，系舟桃渡夜生凉。烟花隔水生荆棘，明月年年过短墙。
问君折柳赠何人，绝艳惊才总误身。世上岂无陈卧子，我闻斋里老真真。
此夜城中灯火微，溪头遥望满清辉。云深不似初相见，独坐千山待月归。
遥望城中夜色微，春风春雨久相违。谁念多情难似汝，一街灯火待君归。
春风春雨似愁多，吹入东湖万顷波。阶下落花深一尺，小窗听唱踏青歌。
倘付芳唇与绿醪，色空生灭莫宜逃。今之汝即昨之汝，明日安伤汝发毫。
且任群贤辩不穷，但听愚叟说鸿蒙。喧筵亦有嘲卿者，吾亦嘲之侧座中。
生当一饮百千樽，会有馨香彻我坟。来往行人必停足，盘桓共揖此清芬。
何益红尘为我留，生涯何果手中收。灵杯既碎如何卜，光灭安能秉烛游。
饮虽非善须详度，谁饮谁斟何可酌。能察斯三无饮忧，若非英士谁能作。
东君神矢射廷檐，琼液瑩光悦帝瞻。骋骛朝曦已先至，衔樽共饮莫迟淹。
羁魄须抛世事繁，星星嘉卉蔚青原。譬如朝露香难久，一别今宵谁与言。
劝君莫信再生缘，往事还如一缕烟。惟有真银为现利，昔时来岁肯谁怜。
难敌病愁休惧来，远谋无计独登台。莫欺定命且欢醉，那管人间一世哀。
真道安能予佞群，千金买骨实虚闻。倘延遐寿知天命，玄化或能臻几分。
客驿莫忧明日身，相欢今日即良辰。诘朝亦出此门去，同作悠悠万古人。
程门立雪十年中，丘壑烟霞尽在胸。欲问于今何所获，来随黄土去随风。
宵吟恐破侣俦宁，夜寤啼天不忍听。富贵荣华莫矜得，藏舟盗去有谁醒。
众妙之门汝最真，何从何去启吾门。凡人所指皆为妄，独汝真言可永存。
碧湖放棹豁心胸，云映波光几万重。一角城山薪胆在，秋深湘浦不闻钟。
帘外月，无恙玉钩斜。断雁欲迷江上路，秋坟犹唱后庭花。王气落谁家。
风有信，吹不到家乡。冷落小庭人影静，桃花帘卷漏初长。皓月正如霜。
偶侧乾坤劫未消，五更无剑亦无箫。咸阳古道诸年少，解忆江南不忆辽。
怆怀故国怜身世，哭笑难分世岂知。试看寥寥三两笔，中多泪共墨齐施。
秋风初掠水之湄，弱柳随风不自持。为爱新凉成久坐，一亭四面看涟漪。
幽兰写就苦无诗，撚断吟髭对墨池。且试补空添一石，句成画足两相宜。
四郭青山处处同，客怀无计答秋风。数家茅屋清溪上，千树蝉声落日中。
瑶华脉脉殿春残，姑射仙人画里看。月下敢矜容似玉，年来真有臭如兰。
笑倚薰风浅驻春，生香披拂最撩人。晚凉一枕花前梦，曾见霓裳舞太真。
南浦春光媚绿波，脩眉轻展似柔蛾。若非张绪风流态，敢趁清阴马上过。
彭泽归来万事休，更从何处托风流。五株杨柳当门种，醉里听莺卧石头。
参书戏墨冠神州，忽作飞仙又几秋。昨夜海天凉月白，玉笙吹凤下丹丘。
春风一夜别衡阳，楚水燕山万里长。莫怪春来便归去，江南虽好是他乡。
嵯峨怪石倚云间，洞销烟霞六月寒。我到登临花正好，凭栏指点几回看。
隐隐江城玉漏催，劝君须尽掌中杯。高楼明月笙歌夜，知是人生第几回。
连江风雨雁争飞，目送南天泪满衣。少妇夜深休闭阁，征人多向梦中归。
青枫飒飒雨凄凄，秋色遥看入楚迷。谁向孤舟怜逐客，白云相送大江西。
江南二月试罗衣，春尽燕山雪尚飞。应是子规啼不到，故乡虽好不思归。
树合泉头围绿阴，屋横涧上结黄茅。日长来此消闲兴，一局楸棋对手敲。
修竹当窗白日达，山僧出定客来时。欲从节下题诗句，妙在无言不在诗。
春色撩人不自由，野花满地不忘忧。多情为惜郎君力，暂借风流占上头。
解笔淋漓写竹枝，分明风雨满天时。此中意恐无人会，更向其间赋小诗。
日长深闭草庐眠，席下犹余纸里钱。点检鸡栖牛缚草，夜来有虎饮山泉。
斜髻娇娥夜卧迟，梨花风静鸟栖枝。难将心事和人说，说与青天明月知。
闲来隐几枕书眠，梦入壶中别有天。仿佛希夷亲面目，大还真诀得亲传。
满地风霜菊绽金，醉来还弄不弦琴。南山多少悠悠意，千载无人会此心。
十丈霜根映涧虚，五缘茅屋野人居。尘埃不到市朝远，琴趣年来只自知。
雪压江村阵作寒，园林俱是玉花攒。急须沽酒浇清冻，亦有疏梅唤客看。
飞雪蔽空无鸟迹，长山颠壑有人居。浩浩天地知谁坐，酌酒敌寒犹读书。
一上一上又一上，一上直到高山上。举头红日白云低，四海五湖皆一望。
圣主求贤按画图，顷将天秩界胥徙。精神不是能玄会，颜色安知非滥竽。
茅屋风清槐影高，白头并坐讲离骚。怀贤欲鼓猗兰操，有客携琴过小桥。
房中乐自旧京传，促柱轻调慢拂弦。曲罢周郎那得顾，但闻清响落灯前。
山树参差石径斜，雨余飞瀑过桑麻。山翁放罢村前犊，倚杖溪头护稻花。
只尺佳人不见之，翻缘不见更相思。江城寂寂花朝雨，常记君来是病时。
中夜披衣聊出户，无数山云挂庭树。忽然数片飞不还，已作风前一溪雨。
何处吹箫夜色凉，不胜哀怨湿衣裳。平湖百丈天如水，露滴藕花秋梦长。
种来黄独已如拳，手戚冰肤煮涧泉。酒醒雪晴无一事，竹窗炊火送新烟。
百年老树倚柴门，樵径苍苍野色新。醉向溪头卧明月，叶声风细夜还闻。
逆旅相留慰苦辛，萧萧同侣二三人。笛中谁谱梅花引，已送江南十日春。
征袖翩翩浥泪痕，别离无计但销魂。应嗟不及墙东柳，岁岁春风在故园。
娉婷少妇未关愁，清夜琵琶上小楼。裂帛一声江月白，碧云飞起四山秋。
寒原一雁下霜空，短褐萧萧犯北风。俱是残年行路客，伤心不在别离中。
水漫长桥深复深，寺门花密柳阴阴。寻余只在莺声里，不听莺声何处寻。
杨柳河桥日向新，空江无处不通津。留君且过花时去，共泛青溪曲曲春。
寺前秋净万峰闲，正好寻山又别山。谷转溪回留不住，水声相送到人间。
闻说官闲心亦闲，马蹄日出不知还。落叶满城秋似水，家家楼上有钟山。
筹国常存感慨余，一身牢落鬓萧疏。官闲勿谓全无事，前岁闻君有谏书。
一片清江写远忧，新花还觅旧青楼。黄衫谢去诸年少，领略风光几白头。
春柳遥遥绿渐浓，秋花间色种芙蓉。苑中别有西湖水，一缕云随不睡龙。
乱水声中系艇斜，月寒沽酒扣谁家。仙源咫尺不知处，红叶吹来如落花。
青山是处锁蛾眉，日日湖边有别离。却怪烟波三万顷，扁舟只许载西施。
雨余芳草绿新齐，亭树无人绣幕低。忽漫好风传笑语，流莺飞过杏花西。
社日方过花正肥，闲庭亦自长苔衣。柴扉暂启元无事，恐有梁间燕子归。
结隐深随麋鹿群，上方钟磬断知闻。空山岁晚多冰雪，若个峰头踏冻云。
倦将书卷引闲眠，枕上青山几上烟。午梦似醒醒似梦，湿云如地水如天。
酒中别意画中花，梅半残时柳半芽。我欲桥边添个客，醉眠芳草不思家。
六桥罗绮媚晴霞，彩袖风偏一向斜。四百亭台何处胜，香车未到莫飞花。
三尺寒流数仞冈，两雄曾此话兴亡。汉家事业由天幸，十罪空劳数项王。
红楼细雨燕飞斜，玉面珠帘相映遮。三月江南春色尽，却行江北见梅花。
寺外风江断去津，峰头木脱月相亲。僧斋归处窗如烛，始觉寒风是主人。
十分飞盏任君衔，四座无声罢酒监。更请白头歌一曲，不须看舞越罗衫。
袈裟相伴踏清秋，健即闲行懒即休。记得罢琴吹笛夜，雨声茅屋小如舟。
老去何辞嫌我真，疏帘元不隔红尘。春山染出还如笑，莫为栖栖也笑人。
小阁深深曲径开，竹光长送午阴来。主暂人遣清商歇，别有幽禽劝酒杯。
鸟啼何处最关情，不是啼时分外清。酒醒阁中闻唤起，为惊残月半窗明。
双峡凌虚一线通，高巅树果拂云红。青天万里知何限，也伴藤萝锁峡中。
词客登临信笔裁，每于花谢笑花开。请观世上看花者，曾见花开不谢来。
谁写孤山伴鹤枝，早春窗下索题诗。今朝风景偏相似，是我寻他雪下时。
昨夜窗前风月时，数竿疏影响书帏。今朝榻向溪藤上，犹觉秋声笔底飞。
多情多病莫多愁，纤月风亭得乍游。我亦池塘当户好，断云城郭夜侵楼。
弱柳轻帆快送人，巫山原是女儿神。愿随泼火清明雨，洗却钱塘十里尘。
暮春春始遍长安，杨柳青青拂水端。若似江南春太早，而今那得嫩条看。
刘郎读书王郎馆，酒到看花兴到诗。无事过余谈竟日，竹边双雀立多时。
花事蹉跎候雁催，江南三月送春回。蓟门桃李应何限，岁岁不知春去来！
岂有文章置集贤，也无勋业到凌烟。只应画作老居士，留与香山结净缘。
谷口花深日欲低，水边村落听鸡啼。晚山更自多佳气，一带寒烟暮雨西。
宫霞半吐玉阑干，春色迟迟上牡丹。不是东风催未得，天香绰约不胜寒。
隔花翻曲月临墙，欲觅知音懒斗妆。拨尽相思不成调，御沟流水乱人肠。
玉辇曾经野寺中，宸书犹在翠华空。断碑世远无人识，落日莺啼古殿风。
杏花台上月华新，见月长思花下人。今夜莫孤花月意，明朝风雨又残春。
日暮逢君在路歧，短藜临水立斯须。休言江上相思否，今夜月明君自知。
玉露凌寒万壑空，洞庭秋水醉芙蓉。小舟不放寻诗梦，撑入村南卧晚风。
玉辇春游夜未央，紫衣侍史谩焚香。黄金锁合鸳鸯殿，无限春风到海棠。
广陌青楼杨柳新，莺花时节可怜人。至今汉上多游女，笑折疏麻赠所亲。
平原门下似君稀，犹着前春旧布衣。况我不如君数倍，食鱼何敢望轻肥。
寒食东风草色新，累累高冢卧麒麟。可怜泉下千年骨，曾作提壶拜扫人。
高枕青山计未贫，空林幽鸟伴吟身。谁能更抱齐门瑟，老觅长安解听人。
莫将离别恨犹深，一岁相逢一夜心。空宫尚有如霜鬓，不识君王直到今。
氤氲水殿荡朝阳，夜涨桃花锦水香。珍鸟千行看不禁，自将金弹打鸳鸯。
残星点点照船明，敲石寒炉曙火生。推枕坐看江市过，梦中听得卖鱼声。
莺啼花落过江南，溪上人家尽浴蚕。无奈罗敷春欲老，隔桑红袖把青篮。
倦倚绳床月上迟，自将横竹向予吹。秋深杨柳不堪折，况复明朝欲别时。
碧山霜月负吹笙，流水空为石上声。白发茫茫竟何事，逢人莫遣说长生。
窈窕青溪尽日寻，雨收风歇翠沉沉。一双燕子翻花出，始觉人家住隔林。
盆作金龙百宝装，波心常现玉毫光。新秋一朵青莲涌，三十六宫闻妙香。
银瓶绿酒挂香车，遥过城东宋玉家。一笑相欢不辞醉，为怜明月在梅花。
洞底泉声谷口闻，望中峰色杳难分。欲寻雨后金芝草，更踏前峰半湿云。
吴门飞雪正纷纷，酒暖红楼此送君。归时射雁如相忆，熊耳山高隔暮云。
竹林深处有桃花，一半临风一半遮。尚忆春来三日醉，晓烟疏雨卧山家。
过雨溪山秋色新，携琴还有竹林人。僧房细绕岩前路，红叶随风打角巾。
与君湖海各栖迟，一夕相逢酒百卮。醉后不知何以别，醒来唯记月明时。
勒寒桃李未成蹊，啄雪流莺已自啼。进得貂裘浑不着，圣人春日赐征西。
扬州西望隔沧波，花下楼台月下歌。好借清光骑鹤去，买将红袖斗嫦娥。
旧游会见筑城时，城下家家种柳枝。试看柳枯心半蠹，争教人老鬓无丝。
秋风吹尽旧庭柯，黄叶丹枫客里过。一点禅灯半轮月，今宵寒较昨宵多。
春欲分时寒更深，阑风伏雨昼阴阴。不通燕子重帘闭，憔悴花枝病酒心。
千丝千树拂天津，三起三眠出上林。何似小桃低曲处，一枝斜覆玉窗深。
舟移泽国暮烟长，望入沧波思渺茫。遥忆郡斋清绝处，万山孤阁夜焚香。
霜满蒹葭月满地，断烟疏树影参差。天涯莫道相逢易，昨岁今宵是别离。
江上西风雨复晴，菰蒲深处钓丝轻。何人隔岸吹长笛，杨柳秋江一夜生。
琵琶新曲转声迟，停棹中流日暮时。细雨可怜红袖湿，愁云偏惹翠眉垂。
锦窠何必夺丘迟，毕竟还他蜀锦奇。近日锦官空擅巧，博南山下乞蛮姬。
北风吹雪暗江城，岁暮天涯共此情。试向尊前弹一曲，琵琶犹是别来声。
雨余芳草远萋萋，春暖游人信马蹄。日暮画楼归去晚，落花香里路东西。
蝉歇还惊络纬鸣，秋风忽已动江城。山窗寂寂无眠夜，梧落芭蕉听雨声。
银河耿耿夜迢迢，月满关山旅雁高。明日孤帆去何处，秣陵秋色广陵涛。
蛮烟不雨似云浓，白日阴阴惨澹中。炎气薰人冬亦暖，不知何地候春风。
江南春暖杏花多，拾翠寻芳逐队过。满地绿阴铺径转，隔枝黄鸟近人歌。
白马金鞍游冶郎，醉携红袖上梅冈。银钿金雁春风里，指点江山坐夕阳。
青烟紫雾夕冥冥，似雨飞泉满户庭。白日山人无一事，水精帘下阅金经。
客路东西莫厌长，七闽原自隔三湘。离人不道俱千里，一夜相思梦两乡。
片帆已挂晓须开，无奈游情日与催。欲画楚山青万叠，待余行看越山来。
携酒看花不碍频，唯求酒后护残春。不辞树树凭攀折，孤却明朝花下人。
伏枕高斋有所思，诸贤莫讶拜恩迟。圣躬不豫仓皇日，正是累臣请代时。
小阁啼莺春漠漠，青霞欲曙柳娟娟。梨花细雨尝新酒，寒食家家起暮烟。
春来愁雨复愁寒，此夕怜君各尽欢。明日舟行三十里，城中山色隔城看。
佳人一别永相望，江北江南道路长。莫上青楼度杨柳，重来朱槛结鸳鸯。
千年露液何曾酿，五色霞衣不用裁。小史调笙铺席罢，金笼鹦鹉报花开。
年来何日不思乡，却送君归欲断肠。闻道小园刚半亩，不愁无地种垂杨。
忽离琼筵下玉阶，湘裙低覆蹋云鞋。情知不是人间别，歌散香销十二钗。
雪后寒云散御堤，笛声何处重凄凄。北风吹折边城柳，人倚层楼月正西。
晓起慵妆眉黛残，玉阶芳草捲帘看。花间漫扑双蝴蝶，宿露偏沾翠袖寒。
来时池草吐春芽，秋水惊心落藕花。空记三秋故乡梦，夕阳衰柳看归鸦。
平生裘马最翩翩，不惜黄金结少年。今日萧条君不见，白杨秋色有谁怜。
苏小西陵踏月回，香车白马引郎来。当年剩绾同心结，此日春风为剪开。
城头柳色望成堆，随送春风入酒杯。知己百年谁好在，花边那忍独醒回。
萧萧竹径暝烟浮，散帙鸣琴事事幽。若比潇湘渔父隐，门前只少木兰舟。
月明清露下荒台，木落空山更可哀。夜壑常留金碗在，春风曾识翠华来。
南北何如汉二京，迢迢吴越两乡情。谢家楼上清秋月，分作关山几处明。
宝髻斜安堕马妆，偷将鸾剪试分香。缠君玉腕劳相忆，底是春心如许长。
年随流水去伤神，催入风光一度新。何事蛾眉颦不展，玉颜无伴怕逢春。
帝城西觅古丛林，万木寒垂六月阴。庭下闲花斋后偈，门前空水定时心。
攒峰夹岸若云稠，下有飞泉一线流。春草深时多瘴厉，行人驻马不堪愁。
天涯芳树绾离旌，迁客迟回恋圣明。晓梦依稀度阊阖，尚随残月听流莺。
几番梦里脱根尘，觉后翻嫌再有身。今夜月明还在地，任渠明灭影中人。
城柝声悲月未央，江云初散水风凉。看君已是无家客，犹自逢人说故乡。
片石丛篁岂在多，丹青只论意如何。若能咫尺看千里，即是潇湘壁上过。
千岩万壑玉层层，夜半山腰见佛灯。竹影扫窗尘不到，满床风雪定中僧。
百尺飞梁烟雾生，雕阑玉窦绮罗行。御沟月露生秋兴，驻马垂鞭听水声。
秋入披香玉露浓，晚妆初罢凤楼钟。恃恩醉却昭阳酒，误把红绳戏睡龙。
渡口云深树色苍，孤舟寒雨共离觞。凭君莫话从前事，只是无言已断肠。
南山遥对菊花开，欲采无人为举杯。纵说柴桑贫谢客，何曾不许白衣来。
旭日高槐啼欲断，午风深竹弄还长。莫言绝域如天外，犹有莺声似省廊。
不唱春风杨柳词，繁华过眼已多时。于今杨柳非前比，无此繁华无此悲。
方丈香销客未眠，出城顿觉夜如年。乌啼霜落僧归院，云满空山月满天。
六齿琼头饮百瓯，水楼寒榻话绸缪。只须棋局销长夜，何用埋忧与寄愁。
明月清风渡两桥，相随百里不辞遥。共怜话别无长夜，红烛清樽碧玉箫。
百里同云雪满蓬，冥冥那复计西东。轻舟不畏邪溪水，向晓南风暮北风。
西山西望转堪愁，原庙苍茫宿草秋。车驾迩来方数跸，衣冠向后合常游。
带雨和烟未可名，春风处处不胜情。于今南浦知多少，都向王孙去后生。
二月江南花正开，山光欲翠水浮苔。绿阴到处还堪赏，不厌扁舟日日来。
欲行未行风力柔，吴门挂席夜正幽。秋水半汀鸥梦我，好山两岸月随舟。
客子未归天一涯，沧江亭上听新蛙。春风莫漫随人老，吹落来禽千树花。
危栏倦倚带斜阳，今夜禅床借上方。七十二山何处是，洞庭烟水正茫茫。
一枝长戟六钧弓，千里山河百战中。惆怅故园衣不到，边城容易起秋风。
故乡南望渺无涯，水面云深日又斜。欲问浮生何所似，试来风处看杨花。
石门双阙入蓬瀛，日日惟看云雾生。白蜃吹霓晴后见，翠虬衔月夜中行。
台边草色苑边云，载酒来游白日曛。富贵可怜成一梦，疏花冷雨信陵坟。
紫宫华宴敞春风，密树初花日映红。向暮酒阑香不断，始知春在绮罗中。
过雨空林万壑奔，夕阳野色小桥分。春山何似秋山好，红叶青山锁白云。
手培兰蕙两三栽，日暖风微次第开。坐久不知香在室，推窗时有蝶飞来。
娟娟霜月夜寒侵，宿莽澄湖入望深。自笑山中云卧客，一床林影类栖禽。
轩窗雨过绿交加，山鹊群飞噪晚霞。烂熳一番春梦觉，东风时扫日南花。
花枝瞥眼又阑珊，谁乞黄金反少丹。一院残红堆不扫，春风开落两回看。
改罢新诗独自吟，忆君不至意沉沉。疏花对雨平栏静，芳草和烟古巷深。
行舟少住更听歌，江上东风吹绿波。折桃华，赠离别，却怜春色已无多。
红树中间飞白云，黄茅槛底界斜曛。此中大有逍遥处，难说于君画与君。
长途只是水连天，好景惟应月带烟。独有流莺与飞絮，见来浑似绿窗前。
世棋年矢两相催，绝岭春深与雁回。无限胸中未酬事，蓬窗灯枕酒醒来。
少在城中多在乡，寻梅犹抵候朝忙。新诗似与梅相约，诗到成时梅恰香。
柴门流水钓矶闲，梦绕天涯鬓已斑。酒债诗逋还未了，又随人去看青山。
半山遥听故人歌，枉驾能为晚寺过。饮酒莫辞还秉烛，重来花事恐无多。
近水人家半掩扉，两山楼阁尚斜晖。断桥无数垂杨柳，总被游人折渐稀。
溪声到枕惊春梦，露气入帘生夜寒。自起开门看明月，和花移过曲阑干。
红尘不到三山远，家住蓬壶镜里天。隔浦落花双屐雨，过门流水一溪烟。
社鼓声喧送酒杯，春风落尽一庭梅。不知白首狂吟客，醉饮屠苏更几回。
花影西偏半月高，不妨清梦起趋朝。金乌未促龙楼鼓，次第哦诗过午桥。
紫坛云雾切三台，玉趾将临画鼓催。列炬照天驰道远，佩声遥自半空来。
独树墙西老更繁，几回相伴月黄昏。东风只为芳菲计，不道飞花已满园。
城市看春总未真，纵无车马亦红尘。醉翁独有闲风味，管领东园树底春。
斜月枝头照返魂，先生抉醉倚篱门。花应欲识苍然面，莫遣风前绛烛昏。
西湖残雪候多时，却恨前年被雪欺。且学杏花红似锦，暂招鸣鸟到南枝。
京华桂玉两关心，粗得心閒病已侵。伴我一生成底事，诰鸾空印紫泥深。
江湖无地著心宽，梦里尊前一笑欢。来晚尚馀三日恨，春风只得半醒看。
云锁千峰午未开，桃花流水更天台。刘郎莫记归时路，只许刘郎一度来。
饭罢雕胡坐石矶，白云閒与鹤同飞。神仙若道吾无分，那得身轻减带围。
半开半谢花相催，江水东流不复回。扶杖江头看花树，不知笑向酒家来。
平生交态如兄弟，此日悲歌不忍闻。欲寄秋风两行字，九原无雁独怜君。
小雨如丝落晚风，东君无计驻残红。野人不是伤春客，春在野人杯酒中。
数间茅屋隐平沙，隔岸微闻唤酒家。若道消愁全仗酒，也停双橹倩人赊。
柳花如雪满春城，始听东风第一声。梦里江南旧时路，隔溪烟雨未分明。
病来无力与春争，看尽花开草又生。莫道东君不识面，旧红新绿也关情。
湘江女儿愁落晖，湘江江上鹧鸪飞。行人试看君山竹，竹不成斑君始归。
梦断巫山独拥衾，笙歌声迥夜沉沉。无情不似铜龙漏，滴碎长门一寸心。
草没龙城不见家，远随毡骑猎平沙。知君五载思乡泪，滴损营前苜蓿花。
眉易生愁脸易消，一声歌断碧云遥。只今惟有西湖柳，留得残枝似舞腰。
几点丹砂照绿阴，瑶池内使翠霞襟。东风何处曾相识，沉水香消午院深。
灯影分明隔绛桥，玉阶行尽转迢迢。春风只在银屏里，残雪和愁几日消。
歧路东西奈别何，壮心憔悴惜蹉跎。重来云物非前度，黄叶秋风积恨多。
河桥残柳半无枝，多为行人赠别离。羌虏不知萧索尽，月明空向笛中吹。
家住湖山小洞天，数村鸡犬自风烟。因过城市逢君话，流水桃花又隔年。
赤玉盘高还捧日，紫霓裳薄不留尘。长绳可系西飞日，箫鼓还娱不夜春。
忆君空使泪潸然，诗酒无情又一年。肠断楚云愁不尽，夕阳疏柳自鸣蝉。
三尺精灵夜吐辉，曾闻天上化龙飞。千金空落英雄手，不断人间是与非。
白鹤沙头水自波，扁舟曾载夕阳过。东风一路蘼芜绿，添得春愁别后多。
双双何事为春忙，花底飞来羽翼香。今夜且留枝上宿，莫烧银烛照红妆。
诗题画里记相寻，白发萧萧别意深。惆怅十年遗墨在，秋风暮雨故人心。
异乡一夜换风烟，屈指关山路八千。正是欲归归未得，看人儿女拜新年。
画舫西湖载酒行，藕花风度管弦声。余情未尽归来晚，杨柳池台月又生。
骑马看山度水涯，枫林红叶醉霜华。欲穷西子曾游处，踏遍苍苔一径斜。
才子乘春览物华，锦囊诗句向人夸。东风二月长干路，几树垂杨扫落花。
欲诉芳心未肯休，不知春色去难留。东君亦是无情物，莫向花间怨白头。
灯下歌狂酒半醺，兴来为尔写秋云。故人湖海如相问，骨立萧然似此君。
联翩飞处影横斜，暝色和烟暗荻花。远水微茫千万顷，不妨随意宿平沙。
宫树栖鸦拜夕郎，洞门烟霭竹苍苍。佩声摇曳归来晚，香篆初消月到床。
重经古渡立斜曛，愁见桃花两岸春。欲向东风唱桃叶，江边怕有别离人。
映水芙蓉簇绛霞，水边开宴坐临花。秋娘老去风流尽，系臂犹悬一缕纱。
暖风吹雨浥轻尘，满地飞花断送春。莫上高楼凝望眼，天涯芳草正愁人。
参差几树瞰长河，树树垂金拂绿波。不是秋来易零落，自缘人世别离多。
细叶如眉绿未匀，修眉浑似带愁颦。输他桃杏东风里，不管南游北去人。
罗袜生香踏软沙，钗横玉燕鬓松鸦。春心正似芭蕉卷，羞见宜男并蒂花。
玉案珠帘翡翠屏，焚香夜诵蕊珠轻。月明鸾背飞琼过，少驻花阴带笑听。
寒来尘绪不关情，吟对青灯过二更。落叶满庭风满树，小窗无处著秋声。
卧倚兰桡酒半醺，月寒波冷夜初分。无端羌笛风前起，吹断梅花梦里云。
一上高城思不群，东风吹面洗余醺。红舷乌榜春湖上，多载银筝入暮云。
花气醺人似酒醇，东风随处扫香尘。不知画舫琵琶月，载得南湖几度春。
霏霏小雨不沾衣，细逐斜风密又稀。好湿香尘沾柳絮，莫教零乱送春归。
忆郎直忆到如今，谁料恩深怨亦深。刻木为鸡啼不得，元来有口却无心。
一家去住两关情，行李萧然又出京。记得别时寒食后，断烟残雨石头城。
与君秋鬓各成霜，老大相逢在异乡。尽日不眠询往事，雨声寥落小窗凉。
故山何处最关心，亭外遥岑入望深。却恨浪游江海上，错教猿鹤守空林。
浮云去住水西东，一度韶华又复空。多少春风归嫩柳，更无颜色向残红。
北斗初高月未斜，五更清露净尘沙。道边丛绕炉香立，多是耆人候翠华。
阊阖重重夜不扃，琼楼十二敞银屏。东风一曲升平乐，此夜都人尽许听。
禁钟才动晓风微，疏竹翛翛对琐闱。非是日高帘不卷，怕教空翠湿朝衣。
风流东阁题诗客，潇洒西湖处士家。雪冷江深无梦到，自锄明月种梅花。
红树离离映夕晖，水天空阔雁高飞。扁舟一个轻如叶，常载先生半醉归。
凉夜箫声处处过，玉楼高起逼天河。西风瘦尽梧桐叶，添得西窗月影多。
孤舟春别万花西，云淡山青水满溪。料得客愁何处是，绿阴官舍听莺啼。
白云深处野人家，倚杖閒吟日未斜。江上数峰看欲尽，晚钟残月入芦花。
燕子归时风满林，碧梧月上思沉沉。辘轳声转银床滑，望断君恩似井深。
春睡才醒粉褪腮，香尘不动下阶来。画阑曾倚东风笑，向晚樱桃一半开。
好风轻雨趁轻雷，一洗山川罨画开。谁道衡门无过客，春深还有燕飞来。
先自花残故相恼，况值雨声催客愁。狂吟夜半睡不得，起待清晨梳白头。
烟湿空林翠霭飘，渚花汀草共萧萧。仙家应在云深处，祇许人间到石桥。
客子光阴似水流，西风吹老菊花秋。今年不用登高去，人在青山最上头。
长沙城西湘水流，客来城下系孤舟。隔江几树残杨柳，留与啼乌伴白头。
草色青青汉水新，异乡听雨怕逢春。客怀不似今年恶，频向东风送故人。
云窗雾閤幔重重，青鸟丁宁是浪通。未是清风连蜕在，百千年后漏函中。
梨花云底路参差，折得春风玉一枝。南雪未消江月晓，欲从何处寄相思。
参横天末树阴收，风响芦根海气浮。笑语渐闻灯渐近，谁家江上早归舟。
人说仙家日月迟，仙家日月转堪悲。谁将百岁人间乐，只换山中一局棋。
三湘风雨五湖春，万里相思一病身。能向此中魂不断，更无愁处可愁人。
春来芳草踏成蹊，半是车轮半马蹄。多谢清明三日雨，旧痕新绿一般齐。
秋千庭院闭青春，背立谁曾见得真。莫道不言思忆事，欲言还说与何人。
欲望城西礼白云，数峰苍翠晚粼粼。谁知邂逅东归客，亦是香山社里人。
野客分携水店前，浪平舟稳称酣眠。午鸡啼处前村近，过尽平湖几曲天。
故人散尽独君存，风雨相逢海上村。尊酒饮阑言不尽，更留馀烛照黄昏。
一声远笛数声砧，月满江城夜正深。坐据胡床爱凉思，空阶移尽桂花阴。
客起灯前梦尚迷，满楼残月晓风西。应知野寺非山店，只听钟声不听鸡。
楚天无物不堪诗，登眺唯愁动远思。秋树江山人别后，夕阳楼阁雨晴时。
惆怅江东日暮云，我来君去苦离群。不知此日君思我，还似当时我忆君。
愁兼杨柳一丝丝，客舍江南暮雨时。自入春来才思减，杏花开过不题诗。
凭阑两客怨斜曛，此日同吟只欠君。江阁虽高犹不见，几重山水几重云。
子规啼罢百舌鸣，东窗卧听无数声。山空人静响更切，月落杏花天未明。
客身移宿浦云东，孤馆残灯与旧同。夜静空江无落叶，雨声惊不似山中。
望月思兄意转迷，孤帆应宿楚云西。夜深愁向湖边立，为有寒鸿相并栖。
愁解寻人不得辞，小窗疏竹雨来时。江湖今夜全家客，犹胜飘零两处思。
夜窗同听雨中猿，风物凄凉异故园。旧事堪愁今懒说，相看不是解忘言。
莫辞同宿掩书帏，乱后萧条故旧稀。预恐明朝风雨歇，满江春水送君归。
寒扉斜向竹间推，此日重来是几回。行遍空林僧不见，慰人怜有一株梅。
浴金熏炉镂玉奁，兰香今夜为君添。乌栖黄昏乌起曙，才见道来还道去。
与子相逢俱少年，东吴城郭酒如川。如今白发知多少，风雨扬州共被眠。
郑老曾为前代官，江湖相见独饥寒。不道夜深霜露重，犹将玉笛倚阑干。
一春不见严夫子，底事城中不肯还？门外白鸥三万个，几时相对绿波间？
千里长江雨乍晴，江头灯火夜深明。为报高楼莫吹笛，故园东望不胜情。
最忆顾家池水湄，千株苔石坐题诗。如今又是三年别，白发萧萧只怕垂。
白发三江一腐儒，长年耽酒不耽书。偶逢世乱无生计，落日烟中自把锄。
日日花前金叵罗，百年能得几经过。花开花谢人还老，狂客狂吟莫厌多。
阿母瑶池信不通，茂林松柏老秋风。野池春雨丛篁绿，青鸟犹来认故宫。
落花愁杀未归人，乱后思家梦更频。纵有溪头茅屋在，也应芳草闭深春。
草昧英雄望列侯，梦中三十六春秋。功名总被儒冠误，两岸啼猿一夜愁。
广寒楼阁玉为梁，月里姮娥百宝妆。流水莫题红叶句，人间天上隔宫墙。
桂膏兰烬烧春云，锦丝瑶管空中闻。甲兵重来破歌舞，粲齿修眉散如雨。
云暖幽亭长紫芝，昔年曾许鹤来期。短筇空倚清江上，满目春愁两鬓丝。
文竿比目出清波，翠袖香醪金叵罗。凉月团团当槛白，秋花冉冉隔帘多。
玉山佳处野亭分，千树梨花白似云。仙袂倚风林下得，淡香和月夜深闻。
梅花香冷返冰魂，往事茫茫迹未论。宝剑已随龙化去，谁怜水上刻舟痕。
忽闻天外玉箫声，花下听来独自行。三十六宫秋一色，不知何处月偏明。
十二银屏十二峰，一峰一个绣芙蓉。东风吹醒阳台梦，人在珠帘第几重。
远山凝翠叠青螺，秋水芙蓉映碧波。门外晚晴无限意，梧桐叶落已无多。
四面帘垂碧玉钩，重重深院锁春愁。绿腰舞困琵琶歇，花落东风懒下楼。
月明深院有霜华，开遍阶前紫菊花。凉入绣帏眠不得，起来窗下拨琵琶。
春殿牙签万轴馀，香匀风细绿窗虚。侍儿临罢诚斋帖，函出先呈女较书。
秋声溢耳不堪听，燕坐高斋户半扃。霁月满窗明似昼，梧桐如雨下空庭。
屏迹书巢寂寞间，篮舆乘兴远登山。山云挟雨忙飞去，不得逍遥共我闲。
片云风驾雨飞来，顷刻凭看润九垓。槛外近聆新水响，遥穹一碧见天开。
因过雕鞍见马肥，迎风振鬣试霜蹄。试将旧日弓弯看，箭入弦来月样齐。
习静调元养此身，此身无恙即天真。周家八百延光祚，社稷安危在得人。
莫为饥寒瘦不禁，三人惟尔绝来音。孤僧有梦还应入，辜负寒灯夜夜心。
一瓢春酒听流莺，花外停桡见友生。醉藉阶前书带草，几回仙掌梦金茎。
三月杨花扑酒香，扁舟春水别河梁。销魂漫拟江淹赋，家住金陵亦故乡。
几度探春路不迷，寻僧又过竹林西。深山尽日无人到，双树阴中一鸟啼。
仙人跨鹤下黄山，曳杖逍遥天地间。曾采三花栖少室，即今白发驻红颜。
二月花间黄鸟啼，看花人去草萋萋。白云犹似能留客，一片飞来雨石西。
结得高斋赋考槃，林间新著竹皮冠。白云犹带苍梧色，散作清阴六月寒。
园林寒色淡平芜，公子邀欢兴不孤。一片烟波清似镜，不知载酒在西湖。
高阁临流锦席开，一时词客共徘徊。雕阑徙倚看山遍，笑折黄花进酒杯。
一林脩竹护柴门，城市栖迟似远村。但得三千珠履客，不妨十日醉平原。
疏乞还山别汉都，知君踪迹寄菰蒲。徙陶偏笑鸱夷策，何似君家长五湖。
郭外曾随竹马迎，春风何事动离情。不堪误得中山谤，归与沙鸥结旧盟。
宦游踪迹漫西东，参破元机万劫空。留得甘棠春勿剪，木兰陂上一壶公。
风动香飘十二栏，雨中相对一尊残。玉容莫向黄昏敛，正欲携灯醉后看。
丛林几度问新诗，风雨天涯又别离。君自六桥余九曲，愁心惟有白云知。
乍别云间又武陵，重逢笑问橐中金。天涯芳草春将尽，愁杀王孙万里心。
石洞云深白日寒，鼎中砂熟跨飞鸾。若教解得刀圭诀，何处烟霞不可餐。
芳菲春色满楼台，人在天涯去不回。自倚雕阑看蛱蝶，微风吹送落花来。
飞花片片下溪桥，柳外莺声百啭娇。昼静柴门人不到，新诗随意写芭蕉。
蛱蝶随风过短墙，邻家春满百花香。南窗拓得黄庭罢，笑倚阑干看海棠。
东风吹雨到江村，落尽梨花昼掩门。柳外莺声春自啭，一庭芳草暗销魂。
君王乐善汉东平，几度褒章下玉京。端拱由来无一事，龙楼清夜望金茎。
岁暮天涯雨雪多，孤帆此去叹蹉跎。故园回首千山外，一片归心逐逝波。
扶藜笑指赤松家，踏破空中五色霞。缥缈何人吹玉笛，春风开遍武陵花。
涵碧亭台蔽夕晖，渚花汀草静相依。青鸾自是仙家鸟，只在瑶池水上飞。
槛外千峰拥翠来，万家烟树望中开。主人不浅登楼兴，对月频倾绿酒杯。
徙倚楼头望翠微，晴霞片片锁柴扉。醉来欲乞天孙锦，制就仙人五色衣。
白雪飞扬郢调高，风流妒杀五陵豪。浮云较与秋云薄，且对吴山拟反骚。
客舍黄昏独倚阑，月光一片望中寒。应知此夜深闺妇，肠断蛾眉不忍看。
扁舟曾共谒承明，十载重过感慨生。溪上独怜今夜水，潺湲犹作去时声。
游子天涯泪湿衣，相逢无奈又相违。倚门白发千山外，觅得丹砂及蚤归。
一溪春水绿平桥，野老临流酒一瓢。多少新诗吟不就，东风吹雨滴芭蕉。
寒云落木晚萧萧，人与孤舟对寂寥。忽见西风吹五两，月明还趁浙江潮。
雨来马上扑征衣，芳草萋萋去路微。况是江村寒食候，鹧鸪啼处乱花飞。
青山历历半丹枫，人在天涯各转蓬。不念无诸城下别，五湖明月好谁同。
床头一帙五千言，竹里柴扉昼不喧。酒似桃花春似海，避秦何必武陵源。
东山杯酒惜离群，此日生刍奈哭君。依旧南湖春草绿，鹧鸪啼处不堪闻。
才子为郎制锦新，琴书不解橐中贫。丹成便尔飞凫去，愁杀东篱漉酒人。
江东云树望中迷，双鲤长劳尺素题。若问天涯游子意，姑苏台畔草萋萋。
雨歇平林夕照斜，停车一问酒人家。凭谁共作长鲸饮，乞得青门五色瓜。
名花如绮倚雕阑，曲径萧然竹数竿。草就玄经无别事，南华秋水月中看。
千山历历水悠悠，江上风来六月秋。最爱沧浪堪濯足，柳阴系著木兰舟。
秋风摇落客天涯，徙倚高楼夕照斜。纵有白衣来送酒，依然不见故园花。
水似沧浪好濯缨，先朝曾说五云生。至今不染风尘色，日月双丸镜里行。
远树临江雨乍晴，三衢东去片帆轻。故人何处犹弹铗，不作君家谷口耕。
黄金柳色及春回，云散朝歌睥睨开。马上春愁消不尽，太行一片自西来。
南海归来兴不孤，高阳浊酒命吾徒。一池春水葡萄色，肯与西施泛五湖。
秖见凤毛高数尺，岂知龙尾合千寻。有时客报平安字，绿泛深杯风满林。
策蹇聊为汗漫游，流光倏忽又惊秋。萧萧黄叶濛濛雨，惹起离人一段愁。
螺舟只欲汎霞觞，一镜盈盈望欲狂。归去溪云飞入梦，吟魂日绕藕花香。
依然河上一舟横，去月茫茫此月平。回首风涛转眼定，凭虚一任自然行。
轻烟晴日百年初，五色玄芝产玉除。学得长生丹已熟，蓬莱何事觅仙书。
美人不来眇何许，路傍芳草绿萋萋。桃花春浪半篙浅，恨隔三千弱水西。
龙姿凤质满中原，尽蹴秋风度海门。一匹不来践霜雪，沙场青草自黄昏。
一一方诸镜样团，金壶沾墨岂无端。万年枝上天香尽，遗恨青天碧海寒。
翠袖笼颦怯晓寒，欲妍花貌苦无端。黛蛾拂得春山远，不负飞鸾桂影团。
啼猿灵鹊赋难工，峡月河星思未穷。谁向楚台愁寂寞，想趋严殿却知风。
二子弹琴固有期，空山石上坐移时。至音不著人间听，却许松风涧水知。
世路羊肠不可之，强将情绪托新诗。素丝黄黑岐南北，政是长悲痛哭时。
江楼独倚送斜晖，水尽天南鸟独飞。风信晚潮吹酒醒，顿无炎汗湿练衣。
长爪灵姝身姓麻，饭炊巨胜酌松花。蓬莱三见波清浅，尽诧芳年始破瓜。
昨夜忆郎开绮窗，平湖月白水如江。妾似两峰日相望，纵有飞来不作双。
柳淡鹅黄雨弄晴，断冈泥滑竹鸡鸣。便须移席长松下，坐听风泉落涧声。
一点飞花落酒杯，大江如带草堂开。尊前怪底天香满，人在瑶台月下来。
深锁春风罨画楼，杏花香里醉扶头。何人得似任公子，相府莲歌不解愁。
仙子乘风过赤城，金槃玉露掌中擎。月明解佩江头去，五色云霞拥绛旌。
落日枫江水似苔，画船挝鼓大帆开。柏台一夜清霜重，并逐秋风白雁来。
万卉千葩孰与京，故人相见眼偏明。金槃玉露倾朝日，似对春风诉不平。
芙蓉小苑落秋红，声动帷犀瑟瑟风。共说扬州月无赖，紫鸾箫里露台空。
谁家女儿金缕衣，银瓶庙里插香归。素罗团扇纤纤手，笑指鸳鸯作对飞。
木叶萧萧禾黍稀，寒原日晚只卑飞。九苞灵凤多文绣，谁顾秋风百结衣。
白草黄云虏塞秋，廿年辛苦雪盈头。河梁泣别千行泪，洒向西风各自流。
塔影萧萧夕照间，碧云黄叶满秋山。空堂夜冷无灯火，惟有残僧乞米还。
玉貌曾沾帝子恩，故乡环佩葬归魂。千年废寝无寻处，夜月啼乌尚有村。
风定云凝数峰雪，冻木无声涧流绝。道人不寐夜方央，何处寒钟打山月。
玉杯锦席坐春风，笑看桃花映酒红。为问主人今日醉，几回能在百年中。
松吹凉生锦箨冠，鸟还云出坐中看。勾溪数亩清泠水，更著何人并钓竿。
发兴寻閒为破閒，閒人底事出青山。春风似惜空归去，一路飞花送客还。
镜中白发星星变，江上青山日日閒。尽向镜中忧白发，谁来江上看青山。
野寺门前江可怜，柳条难系木兰船。穷郊岁晚冰霜合，刚待春风上别筵。
曾记当时醉此斋，此斋初辟菊初栽。今朝携酒重来赏，醉插黄花笑口开。
山山不断鹧鸪啼，风雨孤舟路欲迷。何处相思人不见，几回翘首隔城西。
六贼欺心心自迷，而今始觉觉来迟。等闲却被东风笑，笑我知吟人未知。
求田问舍非吾事，傍柳寻花只自由。辟谷有方欲传与，腰缠那得上扬州。
碧玉空中驾紫云，江山何处更存真。落花满地惜文字，彩凤不来歌鸟频。
来鹤林中醉中醺，梦残池草更思君。芸窗想有梨花雨，细数年光去几分。
莫问武陵可易寻，行行遥望隔云林。桃花流水无人问，一路仙源信几深。
杨花如雪舞晴空，飘泊随风恰似侬。愿化浮萍逐流水，与君千里或相逢。
客舍萧条日正长，绿窗梦破黄鹂语。分明身在故乡游，枕上思亲泪如雨。
两岸桃花夹水流，一樽时醉木兰舟。多情最是三春梦，夜夜遥从故国游。
万顷沧浪映远空，布帆斜挂夕阳红。秋来每动江湖兴，拟著荷衣伴钓翁。
稚圭高卧曲山阳，千载移文日月光。燕雀未知鸿鹄志，羽翰一任海天长。
春去犹乘雀舫行，晚山罨画半阴晴。投閒此地频来往，休讶山人识姓名。
日高三丈迟迟起，阑干曲曲人频倚。秋风落叶满庭除，呼童扫叶收梧子。
平沙一望接京师，独上河梁折柳枝。日煖冰消春水涨，分明千顷碧琉璃。
几日驰驱未出燕，风沙满眼路难前。孤踪遥向天南去，回首长安在日边。
征帆遥指五云边，君向春江思渺然。我已投簪林下隐，仙舟同载是何年。
猗兰出石翠交加，春露初开四五花。玉砌雕阑谁种得，幽香偏入野人家。
高楼乘晓望春归，日照桃花锦作围。最爱野桥杨柳外，绿波晴影漾人衣。
野园寒落露初零，采采黄花酒半醒。怅望故人愁欲暮，隔江烟淡数峰青。
谁似匏庵散澹人，暮年诗思转清新。山房酒醒閒无奈，乘月还来看绿云。
十年不见风霜面，千里长怀铁石心。天上梦回东阁远，水边林下好相寻。
向来千树江头雪，零落东风满路尘。何似画图偏貌得，要教空谷见斯人。
向晓移舟泊港津，异乡相见即相亲。五更月上潮来早，又是东西南北人。
一剪春风映路斜，石桥流水净无沙。愁来图画惊相见，绝胜西湖处士家。
百舌向人啼不住，一身作客愁可怜。有酒且复醉今日，无钱莫谩悲长年。
鸡犬萧萧入翠微，不愁山雾湿人衣。水边杨柳因风落，松下閒云尽日飞。
酒醒虚堂灯影昏，愁来掩卷竟谁论。此时月落寒风起，乱叶飘萧正打门。
贰守分符出大邦，将军开宴俯清江。玉壶旧赏今何处，锦轴新题故满窗。
故里茅堂河水东，几多黄竹间青枫。暮云归思浑无奈，早晚题诗问北风。
架上方书手写成，柴门长掩背西城。一帘香雾微风起，又听云窗捣药声。
风乱残灯自掩扉，夜寒游子叹无衣。池南落尽芙蓉叶，满地月明霜正飞。
轻涛暗浪互奔驱，极浦苍烟澹有无。欲采白蘋愁日暮，一帆秋雨过南湖。
何处飞来野鹤群，踏翻松顶翠纷纷。清阴不动凉如水，自扫绿苔眠白云。
羽衣何处采仙茆，海上蓬山紫翠交。帝子欲来风露冷，月中遥见绿云梢。
屋角桃花深浅开，临溪欲过复徘徊。谁知不是寻春者，自为山人看竹来。
风荡兰舟触石矶，白波如雪卷罗衣。香魂只在春江上，化作鸳鸯独自飞。
披图如见锦袍仙，正咏银河落九天。百叠云屏烟雾里，石梁听雪定何年。
门前红叶寒初落，窗下青烟湿不飞。赖得西邻老翁健，荆薪长日送柴扉。
四邻寂寂昼无烟，一榻寒风拥被眠。十日开门惊剥啄，故人还送买盐钱。
冲雪残年事远行，若为留滞过新正。室家零落田庐废，一纸书来万感生。
荒城人散草如烟，豺虎西来望市廛。肠断城南望城北，春深无计得归田。
寺后青峰梵阁阴，寺前流水稻苗深。重寻稚子牵衣处，栗叶青青雨满林。
云根雪骨立峥嵘，谁种琅玕绿乍成。安得长竿三百丈，为君横海掣飞鲸。
断岸遥山翠欲漫，冥鸿飞去楚天宽。何年结屋长松下，坐听江声五月寒。
山绕平原屋绕山，两溪流水结回环。绿杨如画花如锦，长日鸟啼烟雾间。
野人乱后无归处，惟有尊前似故乡。昨夜流江水亭上，五更酒醒月如霜。
万壑千林掩翠岑，出山自浅入山深。桃源未必真无路，正恐重来自莫寻。
潇潇山雨夜鸣鸡，梦里怀归意转迷。林下今年寒更早，谁拈黄叶止儿啼。
暖风疏雨净尘埃，林下幽居锁绿苔。昨日桃花浑落尽，去年燕子却飞来。
梨花一树照清池，煖雪晴风二月时。忽忆小园曾种得，今年应发两三枝。
古今作者自联绵，白首穷愁也可怜。须信乾坤同照耀，肯教光景付流连。
沙岸崩时惟见石，江流曲处却逢山。荒林野屋元星散，古路行人自往还。
忆昔推篷泛雪漪，一花半蕊见横枝。谁知天上春消息，不在清江烂漫时。
海上风清入桂林，好山何处一登临。都门四月相携别，不尽长江望远心。
三月春光欲暮时，故园回首意兼悲。道傍杨柳心枯尽，犹有青青到远枝。
忆在江南处士家，每从雪里见横斜。北来十月燕山下，却忆梅花似雪花。
欲度成山泛海槎，凤村夜半雪飞花。何由倒捲沧溟水，净洗扶桑看日华。
山从游熟转相深，十日钩玄满素心。赢得诸峰难偃蹇，春云无数绕衣簪。
无树菩提月色空，庵前古桂发秋风。鸟窥橘井天泉涌，十日禅床借睡侬。
当时猿鹤许相依，烟雾连山隐少微。空谷独留猿鹤在，岩扉长待主人归。
竹石元来不必分，竹精神是石精神。若教万竹论封爵，可配当年万石君。
此物须防与物迁，最怜光景易流连。游丝却是殊无赖，随逐狂风过别川。
两峰日日侍我傍，两峰归去天一方。心将月逐两峰去，飞云顶坐山中央。
楼外堂前沼引溪，楼中充栋青云齐。半年恭默开群藉，学礼无穷但学诗。
无相心期期亦无，此心直与天为徒。从前欲问天何似，无相参前即是吾。
神龙卧处池水清，龙池水涸龙不兴。上天若欲作雷雨，泽世舍子其谁能？
今人游处古人游，万古清溪只自流。溪月曾经照太白，太白不见令人愁。
山青云白似吾无，似笑头颅非故吾。世态日随人事变，山灵何必讶头颅。
积雨冥冥溪涨高，春风下峡双鸣桡。莫道下滩容易在，下滩篙比上滩牢。
沿湖下网荡湖船，网内纤鳞锦样鲜；灯火湖边儿女笑，鱼秧种得不须田。
霜冷汀洲云冷波，水中花撒小银杯。花似水仙人似玉，醉看明月不知回。
故园好，最忆约耕亭。曲水流觞穿竹细，奇峰侧岛泛花馨。唤作小沧溟。
故园好，最忆是恩波。月映涟漪天映水，霞翻菡萏露翻荷。风景占偏多。
月昔圆时人共怜，人今远去月空圆。亦知天外原同照，无奈人间各一天。
联镳举袂柳风吹，银镫金莲步步垂。按辔要郎花下语，莫教马首暂参差。
征衣寄去到长安，才见霜飞木叶丹。何事深闺缝未息，高堂垂白恰初寒。
共簇红炉近翠床，貂狐袖手不成妆。愿言咫尺恒相倚，莫与春风出洞房。
草长花落遍关山，久客翻愁归路艰。遂使子规空叫月，三春不见有人还。
庭树纷纷霰作花，北风吹卷入窗斜。天山积雪无归路，不是征人不忆家。
暇日停舟绿水隈，芳菲不尽夕阳台。旧游零落何须问，一寺青山父子来。
惆怅朱颜镜里更，尚馀肝胆照人明。相逢不尽悲歌意，万里沧溟紫霓生。
万里相思寄楚云，三春桃李遍江濆。只因花里逢君别，每见花枝便忆君。
乘杯已泛赤城霞，飞锡何烦碧海槎。经过刘郎旧时渡，莫临流水看桃花。
花扑楼船锦缆香，兵符春暖不飞霜。山公一夕同樽俎，能使千秋重葛彊。
薜萝垂户闭云烟，永谢区中未了缘。待得三秋明月夜，青松影里弄寒泉。
两岸蝉声客梦醒，片帆初落暮云停。故人无奈年年别，江北江南杨柳青。
竹枝歌罢说离情，草绿扬州水上城。忆汝怕逢颜色似，杏花开处不曾行。
空中楼阁暮氤氲，此夜人间不着君。我欲相从一片月，不知身是此山云。
木落江寒秋已赊，不堪时节促年华。只应怀古成长啸，闲向空庭嗅菊花。
小阁临江虚欲流，长松满地烟未收。孤舟何处晚归急，惊起波心双白鸥。
翩翩乌鹊来何处，夜深误落城头树。风枝搅梦栖不成，和月飞归上林去。
扁舟东去背西风，数幅轻帆一望中。飞尽芦花雪欲下，带将秋色过江东。
路入仙源世已迷，洞门霞绕碧天低。刘郎不解春将老，只为思归日夜啼。
姑射仙人跨翠鸾，风前环佩响珊珊。玉箫吹彻江南意，孤梦回时月正寒。
踏遍天涯两足存，西驰未定又南奔。人间有水皆堪濯，何必沧浪一段浑。
松醪味熟类新荷，怪底青蝇两日多。若也无香也无臭，定应无意到岩阿。
忽惊佳节是重阳，旋买村醪旋拨忙。烂醉已拚明日了，任他人笑使君狂。
机于倚伏知消长，数向乘除识后先。此理世间谁会得，须知由我也由天。
道心祗与静相宜，燕子营巢未必知。鱼钥不防歌舞夜，闲门闭早启关迟。
当初忍笑画鸳鸯，真个如今拟凤凰。别却群仙拜王母，已闻青鸟报刘郎。
感郎珍重不能羞，夜浅香浓掩画楼。翠涩乍慵花上蝶，红酣常湿雨中鸠。
踏雾天街艳步狂，微风一道染衣香。游人暗逐芳尘去，拾得儿家紫佩囊。
冠剑纷纭出石城，偏从佳客问分明。只应不避兰成妒，历历莺啼说太清。
却持离泪下西轩，络纬秋声玉砌喧。行过回塘更添恨，绿荷犹自盖双鸳。
画屏人去锦鳞稀，愁见啼红染客衣。纵使到家仍是客，迢迢乡路为谁归。
感君同病更知音，许把闲情次第吟。别去向谁吟一字，纵无离恨也难禁。
一顾难酬暗有期，自抽心茧报心知。擘肌为纸肝为墨，尚讶吟成鬓未丝。
征衫愁点雪霏霏，两换归期又未归。却羡身轻如柳絮，因风还近谢娘飞。
索笑追欢意不穷，风流日日事重重。人间花草真堪爱，遇著春风尽向东。
灯街试走断红颦，新嫁桥南第几晨。夫婿却扶佯不要，一回低媚一回嗔。
似梦浓欢复似真，细看原是掷梭人。当初薄怒尤娇绝，笑倩如花更一嗔。
纱笼椽烛焰如幢，火齐呈花喜一双。为惜轻风吹烬落，晓妆成后未开窗。
相逢切莫径遮阑，眼耳丛中一笑难。要识寸心相喻处，明明如月任郎看。
磬口黄梅饷内家，明围暗压斗横斜。水仙独向钗头颤，第一人宜第一花。
聚客欢筵列画堂，曲房低几暗留郎。频频刷鬓熏衣到，先付销魂一段香。
池馆楼台帝里东，锦袍初赐五花红。三千珠履同瑶席，醉里时闻长乐钟。
五色晴云晓欲低，新承朝命使东齐。罗衫白马行春日，北海孤山望不迷。
三月青门柳色新，西郊相送转情亲。知君使节经过地，楚水吴山俱是春。
思君岁晏雁翩翩，况复东篱花可怜。欲折一枝遗远道，凉风细雨拂阶前。
万朵芙蓉削不成，秋来苍翠更分明。瑶台坐看天心冷，閒数飞云过太清。
萧萧木落五陵寒，捣练谁家夜已阑。月照罗帷人不寐，倚床犹自怯衣单。
百颗蟠桃今几时，浪传此植自瑶池。秋风不者仙家树，春色年年入酒卮。
黄花不为离情绽，绿酒偏因别思深。高望云山何处是，凭君一寄故园心。
云本无心翻妒月，晚来疏雨黯江城。广寒忽放嫦娥影，依旧关山万里明。
我轻万里游都下，自笑驱车六月忙。百岁光阴浑一息，欲传真诀竟茫茫。
春台偃蹇数朝枝，风雪几侵冰玉姿。向晚不知何处笛，一声忽动故园思。
纵是虎头尽不成，龙麟盘郁数枝横。更斟雪酒孤芳共，东望海云片月生。
对此清芬梅作侣，水晶为骨玉为神。凌波欲溯银河上，暂向人间度几春。
爱汝飘飖月下游，相看无语使人愁。流传玉女难描尽，如此何须顾虎头。
容易秋风两鬓丝，人生本是百年期。三分岁月今过二，更喜韶华爱日迟。
春色江南处处同，赏心谁复度秋风。喜看白发明湖水，长对芙蓉一树红。
青青山色水溶溶，月照潭心起卧龙。万里关山看欲尽，江南江北半仙踪。
园林随意美芳菲，乱刮仙人五色衣。几日团团花上茧，一时便趁好风飞。
三十六峰杳难分，上有佳气常氤氲。安得良工拂绢素，画我山中眠白云。
茧溪下从西北流，明月正照芦花秋。秋光涵映一匹练，天地与我同虚舟。
君山木落洞庭秋，今古无穷水自流。明月一轮天宇静，定中疑是泛虚舟。
一林修竹满庭阴，四壁图书太古心。俯仰乾坤观物理，悠然鱼鸟自飞沉。
绿荷深处水生波，三五兰舟载绮罗。华月渐明风渐息，吴人愁听越人歌。
满头风雪路欹斜，杖屦行寻卖酒家。万里溪山同一色，不知何处是梅花。
借问春归何处所，天涯芳草路茫茫。杨花不解留春住，空逐东风上下狂。
赏心乐事久蹉跎，景物关情奈尔何。独上高楼望乡国，一川芳草夕阳多。
千山万山白云起，三片五片红叶飞。野寺萧条门半掩，夕阳满地一僧归。
雨中红绽桃千树，风外青摇柳万条。借问春光谁管领，一双蝴蝶过溪桥。
鼓罢瑶琴策杖还，空山流水听潺潺。夕阳林外风尘起，输与先生不出山。
千嶂浮空翠入舟，乱云堆里指东流。无缘结得烟霞伴，架屋松风最上头。
清梦回时短发搔，百年身世寄轻舠。夜深浪静鱼龙蛰，天地无声一枕高。
急雨打篷还易过，薄云笼树未全开。天公今岁阳和早，先有春风拂面来。
四月既望夜望月，云起天东如涌波。坐久云间明月出，或占水旱果如何。
紫云轻袂拂云霄，冒冷朱颜亦易凋。洞府玉箫声又隔，满山蟋蟀沸秋宵。
洲前老树似人立，岩际颓云如水流。梦著沧江归未得，醉来浑欲上扁舟。
浦外青山浪作堆，淡云将雨送秋来。停舟荻岸西风里，闲爱野花无数开。
蜀魄啼时清血流，断云荒树不堪愁。山禽不管人间事，也向春风自白头。
浙江亭下彩舟开，雪满青天白昼雷。闻说秪今亭上月，夜寒长照暗潮来。
兰亭佳处忆曾过，已较前人感慨多。修竹茂林今在否，画中一看意如何。
今朝初听乡人语，八载淮南此日回。江东白酒不醉客，为渠欢喜尽残杯。
青山点点雨初过，黄叶潇潇霜已多。惆怅美人秋水外，晴窗掩卷奈愁何。
故人别去每相思，修竹清风若见之。凤鸟不来春又暮，湘云吹断玉参差。
亭亭玉节拂云霄，坐觉清风瘴雾消。拟奏钧天筒十二，虞廷此日听鸣韶。
方壶仙子御风还，云外珊珊响佩环。吹彻凤笙山月冷，参差玉管落人间。
蚤起开轩看洞庭，天河新染玉痕青。钓丝拂著琅玕树，拾得烟中翡翠翎。
江汉萧条落木秋，疏篁相倚小山幽。知君肥遁非充隐，方信人间有许由。
故国江山入莫秋，烟波留与后人愁。古今不预兴亡事，只有沧浪独钓舟。
六十馀州旧化风，流传今复到江东。龙盘虎踞京华地，圣主重兴佛陇宗。
老菊丛根寄小盆，也知春至长儿孙。扶持已费栽培力，长育全资雨露恩。
菊自离披蝶自愁，道人无事懒悲秋。多情昨夜三更雨，洗出青山著屋头。
一棹沧浪烟雾深，古松阴底自沉吟。家山只在青山下，重叠暮云何处寻。
三月钱塘春渐浓，老松长吼海门风。故人一别知何处，天外青山是越中。
老树亭间翠影疏，远山烟外淡模糊。扶筇但问清溪水，还向长江作浪无。
江水环山触处开，长歌轻拨浪花回。舟行转尽疑无地，又拥云山一簇来。
雨声彻晓收不住，船头水高三尺强。只许多买山阴酒，中流击楫歌沧浪。
短篱茅舍是谁家，楼隐松篁石径斜。记得系船溪上日，暮山重叠锁烟霞。
归棹前年酒满缸，牵衣稚子慰离肠。却怜月色连秋色，依旧他乡忆故乡。
短褐欺寒双鬓迷，当门新筑野墙低。何时傍竹结茅屋，与尔长吟乌夜啼。
蓟门霜叶正纷纷，不见燕台只见云。君去试看台下草，何人更忆乐将军。
江亭相送欲斜晖，黄叶西风动客衣。惆怅孤帆今北去，数行白雁又南飞。
寺门深闭对青山，何处浮杯更未还。万壑千峰人不见，满林霜叶磬声閒。
西风初起雁声微，千里关河叶尽飞。借问凄凉何处落，五陵松柏远依依。
带印何如漉酒閒，五株残柳旧乡关。石头城下秋烟冷，正是东篱采菊还。
猿断霜空烛影微，半林孤月掩荆扉。五陵年少皆缨冕，何事寒山独布衣。
曾记沙头怅别离，秋风几度梦新安。暮云春树无穷思，都付离人两地看。
秋风黄叶满贫居，遥忆王门独曳裾。闽海几回深寄别，秣陵何事少来书。
腊雪飞花溪正寒，短篷孤棹兴漫漫。莫怜公子鱼须笏，换与沧浪一钓竿。
谷口云深夕磬微，隔林樵唱数声稀。兴来一片松萝月，长为清光入夜归。
山盘霜韭夜中尊，细雨清灯竹下门。不是少陵才独健，暮云春树更谁论。
花里春云拂树开，半林初日映寒苔。数声幽鸟啼来近，似惜红香落酒杯。
琴边霜菊袭人芳，鸟外寒松落幔凉。若道丘园心赏薄，渊明何事忆柴桑。
垂萝书室隐清秋，千丈澄湖一叶舟。回首上林春物早，未应长被白云留。
云际飞流见底清，惟应官暇爱山行。萝衣相对林中净，忘却春风五马荣。
三径无资鬓已皤，一瓢閒却在烟萝。何时得遂弦歌兴，尽遣公田种术多。
倦飞双雀也知寒，梅竹霜空羽异残。回首梁园千树晚，栖迟聊寄一枝安。
素袜凌波绿锦裳，参差玉佩夜微凉。清芬已在瑶池上，况是新承雨露香。
水国霜空绝鸟飞，乱山寒翠袭行衣。何人独在林间隐，却向清时更息机。
江亭春树晓苍苍，树里莺啼也断肠。三叠阳关须尽醉，东城门外是他乡。
中酒空斋醉不眠，萧萧鸣雨暮春天。自怜叶叶芭蕉里，拟是吴山半夜船。
竹亭花径小阑干，绿酒新诗且共欢。浮世相逢须尽醉，青云都向命中看。
雨过晴楼独上迟，海云江树远含滋。繁华尽逐东流水，惟有前山似昔时。
柴门空掩树阴阴，积雨荒苔路更深。自是尘中那久往，白云流水更关心。
独扶残醉出江城，原野西风万叶声。日暮关河似秋水，萧萧鸿雁不胜情。
节去东篱花渐衰，纷纷蜂蝶不须疑。萧条更有馀香在，不比梁园二月时。
西风微雨对空堂，门柳萧萧叶尽黄。江海亲朋零落尽，寂寥灯下傍凄凉。
野杖闲行过短篱，叶间青蕊尚开迟。年年九日龙山会，恨杀黄花未满枝。
一树古梅花似雪，半临驿路半临溪。美人玉笛吹何处，零落空山鸟自啼。
石桥斜日万山阴，云满寒溪雪满林。独有梅花看不厌，江南春色故园心。
路入深山忽有村，隔溪烟火似桃源。渔舟不唤行人渡，洞里春寒静掩门。
蒹葭霜落水无埃，野艇维堤晚未开。为爱青山不归去，桥头遮莫大夫来。
不逐春红浅复深，千枝小朵烂于金。若教开作翻阶艳，辜负风霜百鍊心。
四海熙熙大有年，青山牛牧夕阳前。谁知六国黄金印，不及秋风二顷田。
人家近水磨茶香，江影船头古塔长。纵有琵琶旧时月，肯将清泪落浔阳。
三江风起白鸥飞，远水征帆一片归。怪底黄尘涴吾足，白头未得上渔矶。
夜雨前山晓未开，午潮孤渚晚初回。东风不住吹三日，无数江帆出夹来。
短棹烟波学钓徒，秋风举网得鲜鲈。几时说与吾乡味，为写坡仙赤壁图。
罗浮道士是前身，爱写江南雪里春。今日香魂招不得，看花一度一伤神。
武昌高士能医俗，万个琅玕绕舍栽。一径清风容直造，扫门听我佩声来。
柴门春尽动鸥波，树色山光雨后多。老去无官能自在，醉眠江阁听渔歌。
八月西湖镜里天，中流柔橹下轻烟。回头指点青山好，有个白鸥飞上船。
万点金莲烛渐烧，水晶帘影夜吹箫。只知天上星辰近，不觉人间夜色遥。
岁暮江南十日雪，犯寒开处只南枝。扬州何逊苦忆汝，寥落人间无好诗。
莫怪柴门门未关，屋头无数好青山。暮年袖却丝纶手，一个鱼舟尽日閒。
欲买扁舟访武夷，棹歌声断白云飞。幔亭秋早多明月，载酒吹箫入翠微。
一曲仙溪汇众流，石梁凿断始通舟。风生倚竹秋声早，露滴金盘紫气浮。
三曲迢迢山下村，平林脩竹映丘园。龙池不竭春如海，忠穆馀波及子孙。
近西穹帐是青宫，瑞霭祥云晓日红。宝扇初开颜似玉，金舆方驾气如龙。
深林无路饥猿啸，孤嶂镵空山鬼愁。自信凡躯换仙骨，振衣飞步过山头。
上苑孤芳过眼稀，心如铁石苦相思。三山海畔黄昏月，雪点寒梢蝶未知。
舟泊苍梧挹渚风，九疑何处吊重瞳。两溪流水浮云底，四面青山夕照中。
一簇春心斗晚妆，凌波妒月暗生香。多情莫上朱楼望，金谷佳人恐断肠。
三日北风吹不休，一时南客尽停舟。可怜同在江湖上，得去心欢未去愁。
渴饮饥餐睡起迟，好山随意看多时。几回落日东风里，船过邮亭总不知。
月涵河水水涵天，邻笛声声起别船。更莫苦吹肠断曲，从来孤客夜无眠。
两楼钟鼓自西东，野水长天夕照红。一片閒鸥飞尽处，数家茅屋酒旗风。
越王城中汎棹过，紫菱白藕兴偏多。别后风尘不相见，五年江海失阴何。
两岭相望四十里，十五年前曾此游。野花依旧自春色，行路几人成白头。
岁暮不归衣满尘，梅花正尔欺得人。欲凭诗句索花笑，开瓮恰有罗浮春。
学士港边移棹过，千树万树得春多。人生对酒须纵饮，奈此缟衣风韵何。
岁寒百卉凋残尽，自信孤芳映雪清。相对老僧禅坐处，一轮明月正三更。
曾向孤山占早春，肯同桃李媚时人。暗香疏影黄昏月，应共禅心不涴尘。
不到故园今四载，从头点检看如何。东风昨夜回天地，还觉眼前生意多。
秀色娟娟翡翠滋，溪边新长拂云枝。明年一日春雷动，正是飞腾变化时。
渔翁结屋此江干，绿树阴浓白昼寒。满目云山诗思阔，入钩鱼鲤酒怀宽。
不著虚空不染尘，无能无事养閒身。开窗坐对门前树，一雨经时绿意新。
欲寻春信苦无因，行遇梅花却怨春。妾貌与花俱似玉，可怜不见陇头人。
高楼小妇坐吹笙，杨柳春风动远情。却笑天涯芳草色，青青常是逐人行。
种成无数碧琅玕，翠羽常含宿雨寒。半夜行云潇洒过，小窗欹枕梦初残。
妾貌如花朝暮新，郎心似水荡青春。相逢好是回塘路，荷叶深深不见人。
万叠青山隐薜萝，千寻瀑布落银河。白云冉冉生衣上，红叶离离满涧阿。
雨过江头夕照收，苍苔白石自清幽。不知昨夜蛟龙起，化作潇湘一片秋。
飘飘书剑泊天涯，每到春来辄念家。料得故园桃李树，东风吹处一般花。
二女南来正断魂，那堪风雨又黄昏。潇潇无限相思泪，都作江边竹上痕。
翠微深处簇村廛，茅屋参差树色鲜。欲向个中沽一醉，冥濛不见酒旗悬。
忆昔云帆过洞庭，万竿烟雨鹧鸪鸣。如今却向图中看，无限新情与旧情。
金陵别我去潇湘，三见春风总断肠。此日燕山重相忆，碧桃又吐小园香。
潇湘春雨鹧鸪鸣，嫩筱新篁两岸生。北土寒多无一竹，披图何限故乡情。
屋下清流屋上山，红尘飞不到其间。晚凉月白酒初醒，一曲沧浪閒倚阑。
数行清泪不禁挥，北去南来计总违。梦里不知今又别，对人犹自说初归。
千峰万壑翠嵯峨，车马长年少见过。泉可濯兮田可稼，比侬盘谷不争多。
淮水寒潮起暮云，纷纷离思不堪论。都门不闭还乡梦，昨夜分明到故园。
席有尘埃径有苔，旧时知己少曾来。多情独爱庭前菊，肯不羞贫岁岁开。
壶倾酒尽棹歌催，日影平西送骑回。最是秋风怜客别，沙头缓送布帆开。
野水浮云任所之，渚鸥汀鹭识心期。闲身到处贫无物，只有唐人几卷诗。
宦况乡心共寂寥，秋蓬凉苇总萧萧。西风似欲留人住，吹得垂杨挽去桡。
人稀院静户长扃，清磬泠泠已厌听。欲涤平生尘土念，半函圆觉贝多经。
荒城晏岁野僧房，迢递他乡忆故乡。病骨不禁风雪冷，一更浑似一旬长。
不上屏风不用怜，钿毫金缕烂相鲜。双瞳赢得无人射，翘立花妃石丈前。
海霞红吐散天香，艳态娇恣压众芳。岁岁殷勤分百朵，东风回首断人肠。
阴阳二气聚时生，到底阴阳散时死。生死阴阳聚散为，古今造化只如此。
湖上岚光紫翠浓，高低台阁画檐重。乡山满眼不能到，何日归看九里松。
东君私许冠群芳，万斛明珠夜有光。朔雪纷纷莫相妒，六花争似五花香。
辞却星桥路已赊，飞鸣犹占海门槎。不知来报缘何喜，昨夜银缸也著花。
昔赏黄花到夕阳，奉君欢饮罄壶觞。如今九日人何在，纵有香醪不忍尝。
白云红叶已惊秋，萝屋凉生境倍幽。长啸碧山宁负我，不胜清兴绕沧洲。
朝回曾据鳌峰石，薤叶淋漓草制多。一别掖垣成白首，凤凰栖老碧梧柯。
雨声入树密如烟，云气埋山白似绵。钓罢归来掩关卧，不知春水到门前。
幽独元无富贵心，谁将花叶染黄金。援琴试鼓宣尼操，惟有灵均最赏音。
昔年视草上鳌峰，日照琅玕翠影重。一别凤池今十载，枝枝犹带露华浓。
萧森绿玉楚江浔，积翠凝烟自满林。试看岁寒冰雪里，青青方见一生心。
南浦楼前日未晖，白云片片自飞飞。河阳道路知何处，怅望京华犹未归。
门对西山暮捲帘，雨来江上水痕添。应须四海均沾足，一洗苍山九夏炎。
千峰万壑六花晴，着屐扶筇尽日行。应似古人能放达，独将宇宙作佳城。
阴云风埽净无馀，春满江山画不如。第一楼头闲引望，乾坤万里混车书。
久客他乡一病身，萧条客况有谁亲。故人遥赠江东酒，对酒真如见故人。
海天西畔是乡关，苦忆相知未得还。莫道缄书空远寄，感君高义重于山。
西风吹老锦岩春，遗迹荒凉此水滨。云气不遮西望眼，青山刚对独归人。
两翁筋力少翁衰，竹杖先堪付若儿。只恐暮年诗更逸，出门须背锦囊随。
十年自汗不曾乾，枕上残书白首看。莫道无心与君别，樽前更觉别君难。
人间骨肉薄秋云，一事朝来不忍闻。何处青山封宿草，欲将衰泪洒孤坟。
春城无日不思家，风雨经旬损物华。竹色四时长不改，平安先报木犀花。
江阁醒眠秋正凉，西风残漏转离肠。不知天道平分未，巳觉人间一夜长。
故根迢递九江滨，岁晚相看此道巾。不用诗流强分别，种花人是赏花人。
鹤袖披翻野水滨，黄花簪破小乌巾。腰间我有坡翁带，解与西邻卖酒人。
轻落藤梢浅打沟，种时须共小迟留。浮生日月供眠外，付与携锄抱瓮休。
谁将儿女浪干情，春雨来时草又生。梦亦是真真亦梦，石泉槐火对清明。
日日花边唤酒船，梅花开处酒家眠。青山一片无人买，谁与先生办酒钱。
鸟在苍岑鱼在渊，水深林密保生全。秋风莫怨茅茨破，白首眠看榻顶天。
闭户书声午欲乾，夜阑灯烬落蒲团。朝廷若问观风使，犹有书郎信长官。
曲栏砌下少人窥，戏蝶游蜂忽满枝。君欲寻花须早计，只今犹是未开时。
二顷南风秫正青，督邮未到长官亭。眼前虽有黄花在，不与陶公解醉醒。
东风披拂满林塘，脚债东山也未偿。扪虱不禁春意动，日华初吐木犀香。
马蹄懒踏六街尘，閒忆当年拄颊人。江海衣冠零落尽，梅花还对白头新。
诗思梅花两绝尘，破窗残月夜窥人。明朝走马东西去，壁上空留醉墨新。
安期只在海东浔，何处名山浪铸金。欲向桃花问消息，柴门深锁碧溪深。
津头日暮送夫君，别意那堪更遣闻。芳树鸟啼山雨过，柴门空闭一溪云。
来看竹上旧题名，已有清风挹世卿。夭矫龙蛇不堪捕，安知不是野狐精。
隐者年来少在山，白云几片落人间。玉台小径蓬蒿底，吾对吾垆尽日閒。
飞出一帆何处风，道人眠处玉台东。春光一路相随去，朝雨渡头花欲红。
居邻厚郭一鸡飞，桂树于今大几围。老忆旧时灯火伴，青山何处望霏微。
三月啼莺正满山，傍花随柳水云间。古来曾点称如许，不是天公不放閒。
白首看云共此台，青山明月小迟回。何时得见春风面，更到明年二月来。
梅坞传觞是偶同，小桃催放数花红。人间爱见春风面，天上还看斗柄东。
曲肱带酒眠花间，有月穿松到我前。人去华山今已久，丹青犹画在山年。
高枕松根不记秋，秋来春去几时休。山中此梦公能画，我有黄金赠一舟。
何处思君独举杯，江门薄暮钓船回。风吹不尽寒蓑月，影过松间千丈来。
信宿留公岂偶然，山中麋鹿避人眠。乾坤多少登临意，一洞天深一洞天。
人间风月几西湖，居士围中亦偶呼。千树梅花一只鹤，可曾认得主人无。
氤氲何处送花舟，岁晚相看碧玉秋。笑把一杯花亦笑，年年公酒为花留。
风入梅花递少香，月临江阁有微霜。去年此地客剧饮，此夜今年人悼亡。
青山影里人家少，绿树阴中石径微。偶出洞门回首望，白云何处有柴扉。
一蓑归去钓秋江，花近渔舟水亦香。却笑此翁閒未惯，水中鸥影尚回翔。
朱门谁道不如贫，笑把狂诗写赠人。日暮孤舟向何处，野花啼鸟故山春。
多病为人未足羞，遍身无病是吾忧。眼中谁是医和手，恨杀刀圭药未投。
扁舟何处渡长津，水阔烟生不见身。莫向西岩敛高楫，天涯时有暮归人。
寒水江门可半篙，渔翁江上理鱼舠。狂歌欲送夫君别，却顾樽中无浊醪。
岁月人间古又今，斯文兴废递相寻。崔嵬百丈皆平地，西上一筇何处深。
君去庐山几度春，君来不来桃花新。花日喜逢黄别驾，共对庐山说故人。
不已心期不已知，明年八月战秋闱。摩天气吐三千丈，蟾阙高扳第一枝。
南北东西一马尘，相思何处不伤神。竹边闭阁长无事，犹厌山云软素巾。
援绝城孤力不任，逆胡天讨竟成擒。却怜当日奴羹进，酸尽平生长者心。
海上竹枝非楚声，壁间科斗是贤名。粤堂东望不知处，惟见白云天际生。
江门花鸟欲春阑，脚带云霞步步宽。君到闽中试借问，龙山何事别长安。
离崩匏落不禁秋，卧对萧骚月半钩。彭泽须收三顷秫，菊花无酒笑人不。
门前宾客偶相投，忽忽浮生五十优。君贵我贫俱是分，敢将丘壑傲王侯。
雨打风吹一树花，孤根不肯向人斜。晚逢青眼何须恨，未到朱楼莫浪誇。
云去云来等是浮，独凭高阁看江流。南风莫送东归客，更共江门一日游。
一峰原上夕阳斜，云掩閒门几树花。见说西风吹不死，散分春色与邻家。
东野功深偏洗削，退之意到每优柔。眼前一二聊拈掇，正好承箕对孔脩。
人间忧喜也无期，万里间关一马归。莫洒东风别时泪，春光又满老莱衣。
诗到尧夫不论家，都随何柳傍何花。无住山僧今我是，夕阳庭树不闻鸦。
匹马行行西复东，一鞭腾破雪千重。寒梅初放一枝白，间破江南无数红。
绛葩玉蕊一般奇，共斗浓芳雪霁时。群雀惊寒栖不定，振翰欲上万年枝。
盆石蟠梅旧日栽，一枝髣髴梦中开。觉来迷却江南路，独带寒香两袖回。
溪桥倚棹雪晴时，一树寒梅玉满枝。我道梅花开太早，梅花却笑我归迟。
少日曾期十八公，可堪垂老尚飞蓬。而今远塞看图画，斜月西风似梦中。
六铢衣上绣云轻，月下时时奏五英。回笑人间儿女梦，红尘一枕不分明。
茅屋人家一两间，绿云遮户鸟声闲。小桥尽日无人度，春护苔花一径斑。
性慧能言异众毛，云霄千里路劳劳。绿杨枝上东风软，却笑群飞燕雀高。
频年载笔侍明光，惭愧清时少谏章。空有丹心似孤鹤，时时飞绕海天长。
马首黄尘十丈飞，蓝袍今已化缁衣。相过只有扬雄宅，几共谈经坐夕晖。
二尺诗檠影半明，布衾高卧梦难成。不堪破屋秋风急，乱叶萧萧作雨声。
水流花谢两无情，还到春时别恨生。明月自来还自往，夜深前殿按歌声。
愁心一倍长离忧，红树青山水急流。门外晚晴秋色老，不堪吟倚夕阳楼。
与君相见不相亲，脉脉无言几度春。别恨转深何处写，晚来幽独恐伤神。
苍梧风雨送春寒，翠辇分明梦里看。千古神游应不远，短篷虚枕听珊珊。
看书小阁无虚日，阁外水声流不休。领得无穷川上意，此心如水澹无求。
竹鹤老人神仙徒，漫写九节青青蒲。一掬寒泉浸山骨，小窗相对真蓬壶。
琅玕年来不入贡，散作人间彩凤毛。风雨一番龙茁角，坐看苍翠拂云霄。
江南微雨杏花春，一个渔舟载病身。莫信归来示无用，钓竿斜日弄丝纶。
千年健在凭谁抹，神骨依然肉尚多。此马于今不须问，伤哉其奈主人何。
夜深灯火下蓬莱，一片飞霞烛上台。箫鼓不惊仙漏永，芙蓉芍药满山开。
杨柳青青叶尚稀，赠行空有泪沾衣。他时何处添离恨，水国秋风一雁飞。
一卧幽轩梦不回，独遗寒月照疏梅。夜深风露萧萧下，恐有吟魂跨鹤来。
赏心已负一年春，野寺从来别恨新。酒尽沙头催上马，断堤新草独归人。
苍山茅屋岁将阑，一卷黄庭读未残。落叶暗桥何处客，杖藜来听水声寒。
静对苍山阅岁华，人间何地著生涯。翻书忽到无言处，陋巷春风自一家。
行人无奈歇征骖，尽与朝绅接笑谈。他日重逢知未老，内庭供奉亦何惭。
旧榻凝尘岁屡更，秋风一雁又南征。弟兄离合情无限，万里淮天共月明。
随牒年来多苦辛，青云此日荷恩新。南都列卫应相问，知是尚书幕府人。
山过东阿两路分，草中无限昔人坟。等閒却忘征骖苦，贪看残碑到夕曛。
黄花半老清霜后，忆弟看云白昼眠。妙质不为平世得，悠悠生死别经年。
惠连群从总能诗，一夜霜风凋玉芝。丛菊两开他日泪，欲欢无复似当时。
中夜起坐万感集，有时颠倒著衣裳。病身最觉风露冷，离思杳如关塞长。
南来欲试惠山泉，春雨横江懒系船。咫尺故人难晤语，相思时诵竹垆篇。
风云无限故乡情，酒半登台奏楚声。富贵一般游子意，锦衣何似衮衣荣。
故国园林草自芳，望中情地转凄凉。行人莫苦登高阁，高处何曾见故乡。
千里幽怀一凭阑，君恩宁许更盘桓。朝中未有输忠处，肯便临溪把钓竿。
风月犹应似旧清，困来终是睡难成。相思无计能相见，肠断城头画角声。
方瞳炯炯发丝丝，每日山中赋采芝。有约未成同甲会，因君无限望云思。
秋满南山菊正黄，又惊明日是重阳。贤侯久订龙山约，不似邻封簿领忙。
雨后平沙不受尘，偶来忘却宦游身。过江三月昏昏醉，忽见新篁似故人。
相逢草草别匆匆，无限交情一握中。千里暂应分皓月，一方还为起清风。
香实垂垂带露滋，丹青摹出压阑枝。江南江北花相似，白日看云一赋诗。
出门终日犯尘喧，致主无才愧掖垣。忽遇北风淮上雁，不胜清思绕东园。
玉关初未解秋防，苜蓿春深绿更长。好遣霜蹄空冀北，未容归老华山阳。
万仞钟山入望高，官閒宁复簿书劳。传家见说惟诗礼，不用登坛受六韬。
偶逢樵者问山名，天外三峰削不成。日暮长堤更回首，淡烟疏雨过高城。
马足车尘到处通，等閒桃李即争红。花时未免人来往，多少楼台烟雨中。
风起长松鹤未还，两翁身似水云閒。一襟古意无因泻，童子携琴正过山。
国香那藉彩毫工，千载猗兰曲未终。金石交情期岁晚，棘丛未实漫春风。
一道澄江万仞峰，怀人相约采芙蓉。小亭坐纳秋声远，别浦征鸿隔岸钟。
胜日春郊马足轻，归来风雨暗东城。阴晴多谢天公巧，容我看山一度行。
夜台千古閟荒山，智母名高宇宙间。不向楚庭先伏剑，王郎应自乞身还。
忆曾阻雪到江干，野寺相逢岁正阑。今日我来君已去，人间离合最无端。
一归方喜称閒身，十口那堪更索人。半夜随风挂帆去，负君相候洗缨尘。
一树阴浓橘未黄，晚风遥送木犀香。画阑倚遍无人醒，满地蛩声月过墙。
灯下翛然忆故人，不知凉夜屡更巡。倚阑欲候南来雁，红叶黄花惹恨新。
华衮谁堪一字褒，千年惟仰傅岩高。人生出处从天定，学半工夫莫惮劳。
三十年前晚翠诗，京华无限故园思。而今瞻翠开新册，多病何能续旧词。
短墙荒圃四无邻，水绿天青不起尘。何处渔樵将远饷，野航恰受两三人。
春绕南山花正开，一尊专待可人来。不辞共作寻芳客，预遣樵青扫径苔。
一晴山与水争奇，莫道春残赏约迟。正得落红飞絮后，松风萝月澹相宜。
玉实累累带露繁，两岐佳兆厌名园。时新一荐玄台下，何必三牲慰九原。
南风吹马旱尘飞，粟种难投麦事非。不忍离亭对尊酒，芸编相赠两依依。
林间二客妙无语，溪上一航随所之。江山偶尔兴不浅，谁说丹青老未奇。
新纸船窗似雪篷，晚晴初上夕阳红。披图为客题诗句，稍类南山竹院中。
霄汉冥冥见羽毛，秋飙凉月送诗豪。长安回首渺何许，一任云台万丈高。
江上曾逢燕子飞，泪痕三湿远游衣。小楼此日重看燕，人在客中犹未归。
客窗风雨夜萧萧，曾剔银缸共寂寥。别后逢君何处所，梦魂时落浙江潮。
亭上青灯照雨寒，亭中孤客鬓毛斑。高堂岁晚无消息，万里关山一夜还。
天地机藏一束书，几回欲授又踌躇。汉家四百年天下，都在鸡声未唱初。
正气驱人呼不回，两年看遍故山梅。洞庭春水连天碧，又见危樯破浪来。
烟霞自分卧方壶，诏使忽从门外呼。五色石花烹炼惯，补天应不费枝梧。
西风吹雁客还乡，黄菊初开别思长。南望石桥霜后橘，不知何日对君尝。
已为留侯定汉储，旧山松桂未萧疏。如何复向他山去，应恐重劳使者车。
春风淡荡御烟微，玉佩成行柳下归。共浴恩波还共散，紫薇花下换朝衣。
苍苍初日照楼台，元气淋漓遍九垓。不是梅花露消息，人间何处识春来。
病骨秋来似冻蝇，好山空忆去年登。今朝对景成惆怅，勉上西楼第一层。
几处空山啸月明，不堪闻过两三声。谁知万里南迁客，一夜孤舟梦不成。
声声何苦劝人归，不管行人听转悲。十二峰前云树里，几番啼到月明时。
沙场百战已成功，万里归来汗血空。莫道邦家无惠养，满川苜蓿雁来红。
隔岸青山拥翠螺，野禽啼处夕阳多。汉庭累下徵贤诏，未许先生老钓蓑。
雨馀山色翠如苔，树杪寒烟湿未开。童子无端扫红叶，隔林知有故人来。
杨柳阴阴水漫陂，柳花吹雪点乌衣。日长画栋营巢倦，故逐东风上下飞。
远岫凝风翠欲流，绿阴深树晚悠悠。抱琴坐石忘归路，流水高山兴最幽。
废圃颓垣曲径微，亭台旧迹尚依依。唯馀野雉怜岑寂，荒草丛中作队飞。
昔人台馆此山隅，凤舞龙飞列帝居。二百年来几惆怅，人间何地觅华胥。
苍松数株叶如幄，影落沧波紫翠间。想得游人清赏后，扁舟载月夜深还。
溪流远抱沧波合，山势中分碧树深。雨后晴初最堪赏，风光役尽百年心。
看山随意出城东，归路行吟思不穷。微月满桥烟浸水，朔风吹起暮天鸿。
才看黄落梧间叶，又见青归柳上枝。慈母鬓毛纷似雪，小儿方寸乱如丝。
旧宋王孙元学士，草堂心事玉堂身。笔端写出江南意，落日西风为怆神。
忆移兰棹过茗溪，溪上天寒日欲西。歌罢竹枝风正急，乱云生处鹧鸪啼。
枝头花落减春光，游子归期正渺茫。啼鸟数声惊梦断，一庭芳草又斜阳。
客边情绪苦多违，光景那堪过眼非。不觉此身忙里老，忍看春色雨中归。
买得如梭一叶舟，水云深处伴閒鸥。从今洗却双尘足，不向京华谒贵游。
爱尔幽亭俯碧溪，扶疏古木与云齐。凉阴满地日停午，掩卷无言听鸟啼。
南望玉山三十里，从容时坐复时行。不独少宽舆从力，看花兼得听啼莺。
露凝仙掌月华清，灯暗长门梦不成。咫尺昭阳承宠处，夜深犹自按歌声。
风摧雨蚀大江濆，寂寞盘龙百尺根。莫笑支离空老却，五陵烟翠几枝存。
前山近晓树苍苍，野蕨初抽绿笋长。一路春风如有约，马头吹送落花香。
芳洲烟草碧萋萋，古庙云深落日低。剥尽残碑无可问，春山惟有鹧鸪啼。
故园松菊应无恙，上国新醪也自佳。两地思归俱未得，一身长笑在天涯。
江风吹雨晚霏霏，江上孤鸿湿倦飞。欲向沧波期钓侣，清时未许著荷衣。
将台高筑飐旌旗，百万貔貅试阅时。上下风云同一色，天心元与将心期。
今朝才得见征鸿，羁客凄凉意万重。数行若到江南去，好写平安向远空。
寒鸦朝出暮还归，饮啄相依不暂离。堪叹人生多远别，不知何日是归期。
掣铃击柝声相乱，拥被披衣梦未成。月色相亲如有意，夜深犹向隙中明。
庙社崇严祀典尊，四时亲荐礼弥敦。圣诚感格神如在，国祚绵绵福庆蕃。
星流华渚御筵开，五色祥光烛九垓。天乐和鸣仙仗合，侍臣齐进万年杯。
星垂天乳夜光寒，甘露凝珠湿未乾。清晓寝园供荐罢，内臣擎出赐千官。
闻说山花烂熳开，春光欺我暗相催。谁知寂寞伤情处，斜月穿窗梦觉来。
孤馆凄凉客思淹，忽闻春暮半开帘。东风绿遍阶前草，何事偏教鬓雪添。
翡翠烟迷叶底寒，琼瑶雪积树头乾。小桥流水人何在，犹照孤山月一团。
林下风流老隐居，心閒谩读数篇书。催科政拙何能了，野鹤孤云愧不如。
妙画清诗才思新，笑谈顿使座生春。白头愧我鹓鸾侣，青眼思君鸥鹭群。
我来子去各东西，踪迹何殊鸿印泥。座上春风谁许挹，满庭棠影鸟空啼。
东风吹春到南枝，三花五蕊香参差。幽禽戴雪头已白，月明忍冻应多时。
断矶石罅两舟舣，繁木云边孤馆藏。有客读书忘俗虑，绿杨风软日初长。
拜相后先公与马，公多容色马多忧。若更庆历为元祐，公亦须忧到死休。
孤亭户牖倚云开，旧是神仙蜕骨台。朝市江湖俱在眼，半空容与绝尘埃。
三月看春尚未齐，楼中聊共片云栖。欲知深暝无言处，众鸟飞来寂不啼。
小桥欲度更沈吟，笑对酸儒野水浔。溪女蕉衫黄胜锦，看人閒倚竹门阴。
天南天北往来间，尽日看山了未閒。颇觉昆崙多远派，定山高对小庐山。
十日春风醉不醒，独骑瘦鹤送君行。一源活水来千里，不尽人间聚散情。
炎海中间此放舟，江淮河济只浮沤。悠悠共老风尘里，知是人间第几流。
柳影槐阴昼景长，北窗閒客在羲皇。素琴一曲知音少，坐对南薰满篆香。
雨雪潇潇值岁除，奉亲才暇更观书。明朝又复更年月，拟用新功涤旧污。
风雨篷窗不昧时，客中情绪总依依。静思成已功难处，私意才行行即亏。
满空寒雨度潇湘，楚水燕云道路长。惆怅故人千里别，好传尺素过衡阳。
黯黯阴云入望低，落花飞絮尽沾泥。眼前风物催春晚，满地蘼芜长欲齐。
一树寒梅傍砌栽，东风依旧见花开。主人已去犹为主，不厌花时日日来。
宿雨初收罨画张，层层螺髻树苍苍。鸟啼深坞桃花落，一路风吹涧水香。
雨馀岚翠湿秋山，罨画楼台紫翠间。白鸟不飞波不动，夕阳江上几人还。
小小溪桥有路通，草堂门掩白云中。深山六月浑无暑，一派流泉万壑风。
流水桃花玉洞深，长松千尺落晴阴。瑶琴弹到无声处，白鹤飞来风满林。
富贵功名总不干，水边林下足盘桓。玉壶倒尽碧山暮，醉卧不知天地宽。
姑射丰标玉雪清，逋仙相对独怡情。暗香疏影诗成后，谁更黄昏咏月明。
扰扰游人去又来，乘閒也踏软红回。刘郎道士俱尘土，纵有桃花亦浪栽。
舞凤飞鸾绕汉宫，湘帘罗幕影重重。佩环声细香风暖，花底何人见玉容。
一庭淡月浸梨花，好景偏宜富贵家。风动珠帘香满院，玉人相对拨琵琶。
冷浸瑶空淡欲流，素光如练夜横秋。月明乌鹊南飞去，疑是成桥度女牛。
百尺高楼倚暮云，西风落叶正纷纷。情怀对此偏萧索，无那悲秋又忆君。
云暗乾坤晓若昏，狂风挟雨类倾盆。妨农独念田家苦，减膳缘渠坐掩门。
羽衣如雪照银塘，碧藓矶头立晓霜。须信飞腾应有日，凤凰池上接鹓行。
九华灯影灿银缸，十二琼楼叠绮窗。夜静月明双凤下，玉箫何处度新腔。
蕊珠金帐甲屏连，衣剪春云绣紫烟。鹤背刚风秋万里，夜凉飞下九重天。
一年春信到人间，捲地东风苦作寒。燕子不来帘半捲，满庭香雪杏花残。
银蟾万里转长空，玉宇琼楼入望中。夜静天香飞满院，纷纷桂子坠西风。
堕指冰霜岁暮时，梅花消息到南枝。暗香疏影真奇绝，不负孤山处士诗。
爱山连日作山行，未惬登临负此情。归去夜深诗梦里，依稀犹听涧松声。
春事阑珊景渐稀，梨花飞尽柳花飞。閒门要路皆芳草，惆怅王孙独未归。
极目长江万顷秋，石尤风起荡渔舟。投竿一叟推篷坐，似为青山半日留。
绛纱摇影夜灯红，霜冷芙蓉小帐空。无限幽怀何处著，沈沈都付漏声中。
钓丝轻飏碧波流，枫叶芦花两岸秋。占断一江风月在，浩歌长醉狎沙鸥。
败壁颓垣半绿苔，行人过此暂徘徊。一龛冷落无香火，惟有栖鸦夜夜来。
一叶扁舟覆短篷，钓丝轻飏柳花风。烟波不接云霄路，只恐非熊入梦中。
露冷风清八月时，山河影里见琼枝。春禽忘却秋容淡，每向花间斗浅眉。
竞秀双峰翠插天，诸山罗立亦骈肩。负薪多少行歌者，昼锦方知太守贤。
午夜寒欺锦帐重，冻酣檐马不禁风。朝来积雪深三尺，喜兆今年百谷丰。
烟波万顷水茫茫，回首衡阳道路长。天阔霜寒秋欲老，西风云外自行行。
新泉滚滚出无穷，水面微波觉有风。夜静独怜清境好，出看明月到天中。
左图右史我中间，坐看沈烟起博山。读罢黄庭心似水，绿阴幽鸟自间关。
宝鸭香销午梦残，倦来无力整云鬟。阑干倚遍空惆怅，人在天涯隔万山。
断猿今夕泪沾衣，惆怅朱颜不复归。玉佩无声画屏冷，寒窗灯尽月斜晖。
百感中来不自由，琐窗花老镜鸾收。云飞雨散知何处，人自伤心水自流。
鸾镜佳人后会稀，论交却忆十年时。钗留一股合一扇，物在人忘无见期。
万木阴阴石径斜，乱山深处有人家。春风满耳多啼鸟，涧水流来带落花。
黄屋巍巍坐九天，烟云千叠蔽婵娟。流莺回首宫墙远，妾负红颜二十年。
功名尔已誇雏凤，情爱吾犹愧老牛。怅望燕山云海隔，晓风吹梦过沧洲。
故国间居四十年，疏慵虽乐怕违天。天应尚念疏慵态，又使閒居瘴海边。
三载相看有别离，春鸿秋燕不同时。我寻松菊去方急，君会风云行莫迟。
故里閒居忆美人，开轩延伫御周轮。兼旬病起殷勤探，玉钿飘零遍委尘。
罢散天花下紫坛，露横秋袂水鸣环。凌波欲接君王去，又恐繁霜不耐寒。
利口如锥岂利身，名题越调耳常新。莫教轻与人将去，又遣金陵枉杀人。
昔年曾趁海门潮，独向龙宫吊寂寥。衬席寒风不成梦，老蛟一夜献琼瑶。
一溪流水半山云，山桂绵绵日夕芬。莫言丘壑藏名姓，高士他年自传君。
秋浸具区天地寒，老崖垂脚怒龙蟠。仙人夜半骑龙去，木客潜窥古灶丹。
岩谷空明溪水冷，高人据梧目若瞑。行留坐卧都不省，短发长风弄疏影。
屋东小堤长半里，疏柳成行荫秋水。无风时复一叶飞，有风终夜鸣不已。
盆池养莲期看花，两年不发吁堪嗟。浮萍叶死水痕长，微波蹙蹙跳鱼虾。
梅花吾侪之故人，寂寞短篱今五春。迟唤南邻锦囊客，月明为返罗浮魂。
日暖风暄人意慵，海棠正向此时红。谁云花好能消恨，花恨于人更不同。
罗浮仙子跨青鸾，午夜凌风觐广寒。十二楼中都不寐，大家齐凭玉阑看。
一枝清绝傍瑶池，消息须从雪里窥。待得玲珑开满树，狂蜂浪蝶已能知。
江南见梅只是梅，燕山见画殊依依。西垣夜半草堂梦，青子绿阴雏燕飞。
城头官柳绿交加，日日斜阳集乳鸦。湖海书生羸马背，春来通算九移家。
左谏声华日月边，故人身到九重天。山中桂树今无恙，好赋淮南第二篇。
清夜长吟动四邻，吟成人静独沾巾。不知此段缠绵意，天地相关复几人。
从来迂阔笑吾儒，果是真儒亦未迂。邂逅平原话新事，一番惆怅掩残书。
苍然五树积烟霞，数里遥看是我家。后进只今千百辈，草堂谁识旧生涯。
三月东园花压阑，种花人去我来看。不须烂漫开千朵，惜取芳根伴岁寒。
百干相扶共一根，纷纷红蚁缀枝繁。春风不用歌行苇，但遣封培付子孙。
不将幢节驻羊家，几伴西楼坐月斜。零落瑶华应不恨，绿阴青子在窗纱。
行路人人说好官，一舟如叶上长安。君王若问东南事，不似江山画里看。
江海收身五十馀，青山不改旧园庐。人来欲问遗留计，孙子躬耕又读书。
杏花初发望君来，望君不来桃又开。花开不向枝头看，看取北墙红满苔。
童子东山采药归，石桥流水漾斜晖。回头笑指来时路，满眼白云横翠微。
三十六年前此日，几多般涉到今辰。夜来为汝从头数，泪落残灯忆老亲。
三月都城日日风，尘埃不见小桃红。青山满目看行色，一雨朝来秪为公。
霜月中天树影寒，绕阶风叶走团团。此时独坐心千里，谁信来难去更难。
双飞唳月林间鹤，九叠蟠云石上芝。携鹤采芝何日是，高歌聊把菊花卮。
今日不乐是何辰，千花万花明上春。洞庭明月湘江水，望望风帆思故人。
水边杨柳映楼台，楼上红窗面面开。风景不殊人事别，夕阳沙岸首频回。
九月欲尽十月催，到处黄花烂漫开。西园有花独不放，直要渊明携酒来。
二十年前赋赏花，诗成不敢向人誇。春风东阁分题试，却望青山感物华。
苔生井干草生阶，不见马蹄门外来。风月满庭书满架，一尊时对碧山开。
时至园林百卉芳，纷纷紫绿间青黄。芙蓉不带春风面，依旧寒花一处香。
并居华屋更无时，回首风尘两鬓丝。坐拥孤衾听寒雨，此情犹望有人知。
万古乾坤一寸心，西风回首二毛侵。青山幸有全归地，敢向烟霞计浅深。
钱谷簿书归俗吏，天人性命合时贤。世间尚有宫商在，敢道期亡便绝弦。
金舆还内放人看，万户千门震地欢。绣扇徐开龙虎气，君身不动泰山安。
黄河水自昆崙出，万古东流元不清。今瑞定于今帝应，世人休拟圣人生。
王孙笑向碧山栖，春日春萝袅袅低。予亦悠悠芳桂者，白云愁色草萋萋。
长安大道竹林西，李白寻僧花下迷。举杯恰对青天月，槛外惊传碧玉蹄。
今日花朝好风日，梁园酒新花更开。走觅南邻立处士，月明骑马醉深回。
南邻处士闭柴门，竹树春风野径昏。痛饮狂歌人不识，客来惟有酒盈尊。
怪尔分符坐赤城，东南遥见海霞生。梅开莫寄西来使，春到烦求碧玉精。
梁园千古见风流，醉上任楼复谢楼。相遇片言心便倒，腰间含笑解吴钩。
暇即来游困即眠，玉杯长醉彩云前。春风暮起杨花乱，疑是梁园雪里天。
云寂露凉丛蕙悲，意衔情恨隔年期。残机夜歇金萤度，怨女啼春玉箸垂。
十日不出花尽开，城南城北锦成堆。即教闭户从花尽，莫遣看花不醉回。
破到榴花今日雨，向来红紫可怜吟。蝶沾蜂湿徒增忌，杏绿梅黄亦苦心。
来禽青李不须猜，一日一夜桃花开。朝来春风休更恶，枝头绿叶暗相催。
江北每嗔花不早，清明出郭始芳菲。可道江西浑不冷，清明桃杏亦初飞。
为园偏种閒花草，我欲移松无处栽。深山瑟瑟谁知汝，可惜凌云耸壑材。
二月巳破三月来，山下碧桃春自开。半醒半醉游三日，并马今朝未拟回。
庭前古松高百尺，屈干回姿如老龙。我欲据床还散发，簿书堆案不从容。
寂寞山城二月阑，桃花无数倚春寒。可堪绰约风吹急，更著离披雨打残。
独卧藜床懒报衙，古槐啼鸟似山家。愁中不记秋深浅，起看东园桂子花。
天低石角云长拥，风掠岩腰树半摧。秋气忽寒高隼避，午阴将合老龙回。
高岩短竹馀一尺，纤叶袅袅青鸾毛。空山无人月华冷，西风满地秋萧骚。
山拥罗浮万仞青，水涵章贡混沧溟。春深乌府文书简，白日垂帘诵五经。
二月雪花飞楚关，浑如李白对燕山。祗愁晓日融城湿，讵惜飞花罥鬓斑。
摊书独据乌皮几，洗砚时临墨池水。日斜何处散幽情，散发行吟脩竹里。
纤纤细竹映虚廊，紫笋穿苔自布行。时有高人来啸咏，他山十丈漫为长。
江横北郭水浮天，拔起灵岩紫翠悬。夜向空冥歌海唱，鱼龙掀舞佛楼前。
山夹回溪抱日流，荷花百里锦云浮。人间掷却黄金印，长破苍烟弄钓舟。
上下邮程祗在山，白云苍雾苦跻攀。閒情独被梅花觉，引领春风破客颜。
树树桐花素雪披，行台迎暖试罗衣。逢春到老能多少，一度韶华忽已违。
千仞峰头见日光，起挥袍袖拂青苍。蛮天且喜浮云尽，拭目长安紫极傍。
三日楼船听棹歌，江湖归兴满渔蓑。功无铜柱长为客，浪笑壶头马伏波。
射虎南山黑雾摧，斩鲸东海白波回。吾皇一出清天下，岂为扬州花月来。
岸头古柳绿丝轻，傍石系舟非我情。黄鹂不知客愁思，时来底枝送春声。
迎风观上天如水，寒露台前月似霜。好待甘泉新赋就，持归此地献君王。
葵扇桃笙湘竹床，捲帘高卧汗如浆。何如赤鲤澄波冷，不及玄蝉密树凉。
山回水合树成村，不是桃源是鹿门。但有扁舟能送酒，莫言人世五侯尊。
日彩浮金丹阙晓，烟光凝翠碧山秋。长安旧路天西北，醉里题诗送客游。
一别西湖今几秋，重摇兰棹伴君游。碧山楼阁悬明镜，压尽东南数十州。
官舟箫鼓竞遥林，倚醉波间一散襟。九夏风光千日酒，君恩翻觉暇中深。
凤历蛾眉两斗妍，书中端自有婵娟。风流却忆张公子，雪月风花看百年。
雨腻烟霏晓梦酣，东风扶醉倚危栏。游人遥隔雕墙外，桃李成林欲认难。
月色波光满画船，一樽相对且留连。与君万里归来日，却忆今宵作去年。
好峰如削透林端，面面生云翠作团。安得池盆宽十亩，贮来庭院倚栏干。
山头日出山腰雨，不到山头不见晴。上下青山一千里，阴晴见惯未须惊。
竹里桃花间杏花，青山深处野人家。名场利路都无梦，閒与东风领物华。
春色今年稍较迟，赏心犹自托深期。绿情红意无消息，漫和阳春一阕词。
落红无数委东流，狂尽杨花风亦休。春色老来堪爱处，绿阴门巷似清秋。
四壁虫声一院花，银河浅淡月西斜。此时此景清于水，不动薰风也自嘉。
虚閤清风竟日留，白云暗对小窗幽。我题名字琅玕上，珍重霜标柰得秋。
三阵五阵打荷雨，一点两点照水萤。笙歌留客不知夜，灯火回舟直到城。
急杵繁砧一郡秋，西风落月万家楼。不知塞下征人怨，但见闺中少妇愁。
菊过重阳开更繁，城中车马未曾看。种来本是山家物，白露青霜共暮寒。
雨叶风花独柰寒，围春不借曲阑干。国香空谷无人见，映玉辉金画里看。
溪上水生茅屋凉，溪边风急树颠狂。山中车马何曾到，秪有云松尽日苍。
百尺孤城对碧山，层层楼观倚云间。水明沙白风涛静，更有何人到此关。
忆昨长安元夕来，五侯弦管上楼台。已见炬如千树列，更看灯似百花开。
万岁山头锁玉楼，十王馆中人不游。中宵金鼓云间动，翠辇龙衣过五侯。
碧山鸣雨过嵯峨，湖水风增万丈波。千尺浮图清暑殿，高窗白石细盘萝。
日出帆高烟水空，岭云遥在粤天东。此行不为浮江兴，他日须传煮海功。
宫中夕寒花不开，金屋沉沉玉殿苔。才见高台灯火下，更闻前路管弦催。
乾坤湖海总浮沤，风月图书共一舟。向晚酒阑何处宿，芦花千顷近沙鸥。
黄花翠竹动秋容，白日沧江有卧龙。不是扁舟归去急，隔溪相约采芙蓉。
雨洗春容淡有姿，柳丝花雾共参差。人家住在青山曲，无事朝来睡起迟。
久忘把镜照容姿，风动屏开见鬓丝。岩背好花浑未发，莫将春色怨迟迟。
细雨庭除湿未匀，小山毛骨长精神。呼儿半捲湘帘坐，满涧飞花苦恋春。
湘帘面面拥孤亭，雨弄春晴草更青。山静日长无一事，倚阑閒看鹤梳翎。
春江一曲绕孤村，鹤有双雏竹有孙。爱听沧浪临水坐，背人新月弄黄昏。
漠漠杨花闹晓晴，穿帘入幕太多情。如何无力遮春住，点破沧浪万里清。
一溪一曲大江东，细柳新蒲窈窕通。寒食楼台三日雨，捲帘庭院百花风。
古意苍颜积渐肥，座中山色有馀辉。岸回细柳生绿暗，风送飞花深翠微。
一夜江门春水生，东风吹浪海云轻。从来不识王侯面，两两渔舟尽日横。
山林何处无风雨，不似人情翻覆间。我有一区江上宅，几回蓑笠夜深还。
湖绕青山候客归，暖风堪着芰荷衣。水中鸥鸟今无数，知傍閒人不肯飞。
湖上云开水漫波，绿阴庭院昼清和。梁间燕子如呼侣，相伴衔泥垒旧窠。
烟消露湿斗轻盈，梨花枝枝如有情。分付东风莫吹尽，道旁留照夜深行。
人间何处无风雨，老去才情减十分。半月不曾梳白发，薰笼添火暖香芸。
绿阴红雨大江头，远有三山近十洲。花外画轮莲叶棹，夜深灯火上西楼。
千里相随论古今，河桥风雨夜沈沈。不知此日江头路，何似当年渭水深。
山东列郡尽王臣，汉室公卿俱负薪。侍臣欲献河清颂，天运中兴属圣人。
出当紫塞入黄扉，重去重来复暂归。今日竟从何处去，长江空绕万山围。
驿路风尘去转轻，楚天云雨近清明。碧油衫袂三分湿，金缕旌旗一半晴。
山人住在瀑布西，早晚看山情自怡。屋下紫芝高一尺，无数春风不受吹。
野人耽酒难料理，十日床头作醉狂。偶扶藜杖出门去，庭草风吹一尺长。
十里飞花送酒卮，六桥儿女蹋春词。无人会得渔翁意，独立晴湖照影时。
欲晴未晴云日黄，美人不来心独伤。漫倚东风数春事，桃花梨花飞过墙。
童子洗杯恼清夜，何处酒徒来更迟。梅花相看眼不醉，挑灯自诵山人诗。
汀上閒云收未了，望中白鸟影留双。乾坤此意何人画，吟到无声月满江。
过午轻雷风色鲜，断虹迎日破寒烟。鸥清沙净宜诗句，旧日仙人白下船。
占断孤山五百春，暗香疏影句犹真。六桥烟月春无数，元属梅花旧主人。
西湖十里春无数，夫子能来意亦嘉。烟水平分相对住，一山明月共梅花。
鸟下清晨日色净，起开双户照花幽。故人何恋五斗粟，不共东篱万斛舟。
落日射江江气深，微云薄树生秋阴。青山白日足幽事，着我长吟万木林。
草色风晴绿满坡，佳人拾翠众相过。衣裳带得芳鲜气，一笑归来春意多。
姑射泉边万竹稠，来青楼外四山秋。重阳醉后归来晚，黄菊纷纷插满头。
青山绕屋水周堂，枕底潺湲梦里凉。阶下濯缨怜孺子，吾庐应即是沧浪。
欲截珊瑚作钓槎，旋随鸥鸟狎云沙。美人不隔他乡月，迁客何妨著处家。
百年闻道属斯人，碧玉中藏太古春。今我登楼望江水，青山红树四无邻。
清泉绿树抱山斜，万顷云天一亩家。尽日掩关来自去，白云蒸雨湿松花。
黄鹤高飞览九州，楚江至今空此楼。登楼浩歌一怀古，江木萧萧无那愁。
覆雨翻云见汝难，晓来依旧立雕阑。举头并向长安日，谁识芳心一寸丹。
高柳阴浓半掩扉，平田水满鹭交飞。小江风物堪图画，落日渔舟荡桨归。
夕阳芳草翳王孙，底事凄凉不可闻。怪杀豪家深避客，迩来联月不开门。
野夫持男易斗粟，低鬟旧衲破裙红。生男不如生女好，愁杀杜陵头白翁。
楚水吴山未了因，匆匆魂梦客边身。拒霜已是何年种，刚得今朝作主人。
长松落落荫丹霄，策杖看花过野桥。更有薰风生涧底，入云清切间萧韶。
四序回环验落花，岩扉苔径足烟霞。青山不用频招隐，自有寒松共岁华。
溪流东去水云深，十载青山负夙心。今日停舟聊一望，几时携鹤住枫林。
胡床坐啸海风秋，明月关山满戍楼。麟阁何人誇彩笔，功名应合佩吴钩。
草烂松枯太剧晴，转多烦热是舟行。惊湍夜入还家梦，疑是青林风雨生。
南陌东城无限花，竹篱藤架任欹斜。柴门亦有閒风景，不道归期已过瓜。
故园杯酒肯辞频，今夜云间月色新。不信清歌能醉客，莺花曾见五陵春。
紫气冥冥护白龙，玉鳞千载尚留踪。天门一去成霖雨，閒却金梯十二重。
随波上下似蓬壶，白玉楼台天下无。惟见七星浮水面，不闻词客赋仙都。
桂棹沿回一水香，秋风吹冷芰荷裳。洛神邀得陈王赋，故向瑶池试晓妆。
五夜吹班凤沼东，亭亭仙掌立春风。蓬蒿寂寞文园里，错忆金盘出汉宫。
曙拂空林鸡犬喧，春江夜雨没堤痕。晓寒未落沙头月，误看梨花雪满村。
炉封玉鼎火初残，月满岩扃夜不关。斜枕参同迷晓蝶，碧云幌落石床寒。
垂杨落日弄疏阴，满地风尘恋国心。回首神州天咫尺，五云凝望隔青岑。
流莺叫晴鸠叫雨，山中不断山禽语。睡起开门复闭门，落花落尽春归去。
玉钩不动迟红篆，银汉无声度素娥。露傍山城寒漏落，空庭试问夜如何。
记得郎行相送时，江头流水去无期。早知郎去如流水，愿作扶桑海上枝。
十年芳草惜离群，海上朱幡忆暮云。何意归轩停楚泽，万山黄叶独逢君。
一自燕支属汉家，上林花草倍繁华。却愁颜色随春尽，剪取枝头一片霞。
路迷谁识武陵源，往事空悲金谷园。爱尔丹青偏入格，须知桃李本无言。
三载曾趋青琐班，春风时忆舞衣斑。雁飞江浦寒烟断，彷佛舟移见旧山。
燕山雨雪一冬足，越峤烟花三月多。綵鹢忽随春岸远，东风斜日水增波。
城头云向南飞远，城下车从北发迟。日暮红尘千里隔，晓星寒雨不胜思。
二月蟠桃亦放花，花枝烂熳赤城霞。逡巡已结千年实，更觅安期枣似瓜。
甲第新成高入云，风流廿载忆徵君。亭亭独鹤閒芳草，惟有诗书日夕闻。
青山尽日独支颐，白首犹堪一卷师。八十年来閒击壤，儿童齐和紫芝词。
七尺焦桐一脉泉，高情妙契已多年。此泉直遣作春酒，百岁陪君调素弦。
故人忽漫入长安，匹马青裘霜雪寒。尊酒未空还别去，河桥相望斗阑干。
十年遥忆洛阳春，春色空随千里尘。应为未逢杨得意，相如不是异时人。
清秋欲尽促归心，海日苍苍晓隔林。回首长安应未远，蓬莱宫阙五云深。
摄衣欲上万言书，忽忆高堂独倚闾。十月江南春已应，倦游应不似相如。
楼台白日静芳林，一径苍苔春树阴。独坐无心看舞鹤，石床移处落花深。
忆昨曾陪骢马来，高歌急管递相催。斜阳芳草迷归路，更把馀尊听落梅。
烂熳芳英夜似烧，暝烟初傍蜡痕消。光摇翠幕微风起，何处佳人舞绛绡。
红尘飞不到心头，七十年来真自由。醉数又来花甲子，蟠桃三熟是春秋。
海上扁舟一叶轻，春来送客不胜情。到家阿母应相问，只道江南已太平。
兄在城中弟在野，饥食水，寒衣火。昼行罗飞夜掘鼠，救我来，救我来。
飞花欲捲翠蛾颦，浪打萍飘恼杀人。犹胜洛阳东陌上，北风吹作马蹄尘。
一贫无梦到封侯，屠狗吹箫不自由。今日功成身亦贵，可堪人记少年游。
当年季子去归吴，缟带谁遗别思孤。十二国风论欲尽，大帆明月满姑苏。
别时携手上河梁，两岸相看即异乡。独立苍茫归骑晚，春来月色倍如霜。
遥闻李白在扬州，银瓮葡萄晚自愁。曲罢广陵人不见，萧条枫叶映寒流。
波摇匹练界长空，天阔千帆处处风。入雾楼台先暝黑，隔林枫叶后霜红。
紫薇省中花正芬，任他公檄自纷纭。不妨傲吏乌皮几，卧看西山生白云。
昨夜承明万井开，露寒星斗共崔嵬。虚将紫气归燕石，自有荆人抱玉来。
白云无尽片帆飞，樽酒踟蹰涴客衣。不为别离生感慨，故园今日尚能归。
杯酒踟蹰日易曛，青山处处惜离群。莫言秋色难分赠，君自青云我白云。
葡萄美酒玉壶寒，写向离筵泪并残。纵有隋珠高月色，不知中夜向谁看。
千峰西北拥岧峣，立马寒云豫让桥。俱道挂冠同指掌，不知山色为谁骄。
使君车马自风尘，闻尔匡庐发兴新。落日千峰秋色里，不知何处斗嶙峋。
十万楼船下濑兵，已乾东海腊长鲸。如何戍角依然在，夜夜征夫向月明。
绛节秋逢鸾鹤群，安期遣信欲相闻。袖中亦有千年枣，不羡瀛洲五色云。
万乘秋风屈布衣，沧桑今古定谁非。田横五百应如在，徐市三千竟不归。
病后青山足卧游，愁时白雪自为酬。开门草色迷三径，刺史干旄不可求。
寒灯晕碧影重重，匣里吴钩欲化龙。莫向尊前论旧事，满天霜色锁芙蓉。
芙蓉万仞插天寒，乐府新传蜀道难。把向风流贺宾客，不知还拟谪仙看。
并刀初剪六铢衣，欲向瑶池梦里飞。此日还应为竹住，他年不许伴琴归。
战罢西风万树残，又看桃李遍春山。不知天地元何意，惟有长松了不关。
年年秋色饱云门，留滞殊深圣主恩。莫向山城轻白日，请看风雨易黄昏。
几年罢郡无从事，今日逢君有索郎。烂醉高眠秋色里，不知清夜傍谁长。
风雨千林剑色分，中原吾党渐离群。莫言天上无推毂，总向青山领白云。
衡门秋色远京尘，畏客时时称采薪。莫为问奇容载酒，近来年少易窥人。
蛾眉萧飒不禁寒，青镜流年懒自看。大有丛台歌舞在，莫将行步怨邯郸。
病起空庭秋色新，翛然一榻净无尘。欲知不二门中语，应有朝来问疾人。
病来浑似堕尼连，病去俄成自在天。为语报身俱是幻，不知真境在谁边。
波如竹色酒如波，劝客仍倾翡翠螺。纵醉欲抛抛不得，教人无柰忆时何。
络纬唤织朝从暮，布谷催耕雨复晴。汝道不如归去好，可将耕织了平生。
挂冠归去一身轻，瑶草华阳洞里耕。仙令祇今多少在，丹成凫鹤自来迎。
黄河船畔曳裾人，转眼东风万事新。穷病布衣全似汝，只残诗笔尚如神。
人间岂少嘉宾在，惆怅谁营剡下资。何似只携诗卷去，五湖烟雨伴鸱夷。
榴花乳燕各争新，角黍蒲觞次第陈。荐罢三闾还自笑，此生难作独醒人。
门前紫马踏青苔，怨别新诗可更裁。回首燕山当落日，城头一片碧云来。
几度玄都鬓未华，武陵春事近堪誇。移将度索山头种，来作桃源万树花。
初闻相失在仪真，怨水愁风且莫论。道是使星还是客，教君难辨斗间人。
满庭黄叶满床尘，总为人疏鸟雀亲。与说病身应莫恨，何人不是半残人。
十口官贫不遣随，偶携元白两编诗。花犀欲角蚕将茧，莫病通天累色丝。
江南秋尽雁初飞，应是深闺欲寄衣。剔罢银灯金剪涩，一双红箸隐寒机。
由来歌舞破江山，庭树能催王气残。唱得浣溪宫样句，小楼吹彻玉笙寒。
一尊萧寺鬓毛新，醉后那论主与宾。我梦未醒君梦觉，可能还唤梦中人。
千条杨柳弄如烟，漠漠轻阴好系船。行到酒家须少住，莫教孤负杖头钱。
人言酒是销愁物，不到醉时愁不休。今日较来无一事，偶因杯酒却生愁。
翛然一钵一军持，坐到忘言了不疑。却笑惠休缘底事，逢人教拟碧云诗。
手栽松柏泪和烟，念母谁如朱百年。一自寒庐鸡骨后，至今犹道不禁绵。
君作游人上武昌，我为迁客下浔阳。何如一醉匡庐色，归卧沧江紫气傍。
东风吹冷软金卮，抛尽江南桃李枝。佳丽不关垂柳事，春来偏自解成丝。
残月含辉曙色疑，未央钟响度花迟。披衣欲出仍颠倒，道是寒山夜半时。
莫怪休文减带围，由来仙骨不胜衣。孤山一片梅花月，可是能骑鹤背归。
汝兄新赋未堪难，岳色撩人试自看。但使登高须授简，主恩新拜大夫官。
驷马于公爱里闉，双凫叶令畏京尘。新丰酒价毋劳问，且作高阳社里人。
春来元气日氤氲，大岩小岩屯白云。山人自是陶弘景，纵有那应分赠君。
千崖过雨欲黄昏，钟鼓朝真未掩门。自是此峰饶紫气，不关曾著五千言。
飞符霹雳走逡巡，玉节珠幡总不真。若说古来蛇虎饭，不知何限谪仙人。
名家旧业已三朝，零落犹馀一凤毛。今日梁园谁让席，不如金马世堪逃。
乡里儿童项领成，客至从嗔不出迎。安得壮士掷天外，吾与汝曹俱眼明。
凤诰霞章辉白发，高堂燕语昼沉沉。坐阅孙曾俱老大，寒灯夜雨昔年心。
久晴不厌雨濛濛，一枕清酣到夜中。睡起呼灯聊试笔，新诗书罢始闻钟。
古道傍，双垂杨，长风飒飒声欲狂。行人巳去寂渺茫，黄尘一阵空断肠。
东风浩浩吹平旷，红泪纷纷号冢上。满地梨花春又来，松楸海上悽行况。
白昼楼台空对酒，朱帘烟雨独看花。瑶华慰我惟平子，祗恐春深早及瓜。
西风凄凄木叶下，凉月皎皎抱君思。思君见君一相慰，梦回不如无梦时。
疏钟夜半过长杨，歌舞争能得帝王。书卷笔床何所益，当年悔不事宫商。
雨落残红晓更多，留春不住柰春何。春来莫遣伤春后，几度春归两鬓皤。
正是桑榆陶写时，客中丝竹愧羲之。淮南四月风和雨，尽日垂帘独赋诗。
楚天四月熟黄梅，云雨年年会早来。日夜不堪江上客，寂寥惟有掌中杯。
飞梦依郎不可招，郎音杳杳妾寥寥。思郎不见郎帆在，日日门前送暮潮。
谢组樵云白发馀，阅来尘世合幽居。萧然一径林峦外，未必人心似坦如。
风软晴开碧海春，日长暖惬白头人。风流对客挥毫处，何用蓬山漫访真。
粤台云气郁苍苍，人在华胥白日长。不独南窗堪寄傲，曲肱随处是羲皇。
为问安期枣有无，片帆南海静天吴。酬恩到处逢知己，夜夜双龙匣里呼。
雨送飞觞待两姬，巴歌新制竹枝词。天风吹落霓裳曲，梦里相逢怨别离。
大星小星坠海中，海鲸东去水涵空。楼头戍卒浑无事，到处投竿学钓翁。
蚤向名山学息机，焚香长掩白云扉。雄心一片降应尽，肯逐杨花作雪飞。
一蒲青草自年年，万叠苍山对夕烟。静后观心如止水，高高明月在中天。
云锁三峰霁未开，空馀三髻象三台。舆人遥望遥相语，昨日亲曾云里来。
书剑同游二十年，柳丝长绾万条烟。天涯落魄愁分手，君向西江我在燕。
南游同唱郢人歌，楚水闽山路几何。欲向天涯寄杨柳，祇怜攀折已无多。
寒烟蔼蔼雨霏霏，草绿江南春未归。满树桃花君莫问，道人今已学无为。
西风袅袅怅离情，千里关山月独明。若到游岩栖隐处，当年泉石与谁盟。
离筵歌罢动清飙，直北关河入望遥。日暮飞帆向天际，不知暗度海门潮。
花间御水照春心，几处恩波自浅深。多少蛾眉争买赋，相如应是厌黄金。
九霄宫阙绛云垂，上有仙人谪武夷。三十六峰争秀色，秋风莫负幔亭期。
朝浮扬子潮声远，夜泊芦花月影孤。应念倚门今白发，长风吹梦到西湖。
片帆飞去拂云霞，月满中秋应到家。人在长安望南国，隔江春信寄梅花。
满山寒色万株松，天外遥传日暮钟。但见檐前起云雾，不知钵底卧蛟龙。
万里同云鸟不飞，出门寒色上人衣。谁家公子能驰马，雪满长安射猎归。
苍林白屋满床书，山送秋云到广除。鸟雀不惊人对酒，一帘松月夜何如。
燕赵长歌调自悲，山城摇落叹归迟。夜深孤剑龙光动，风雨鸣窗不寐时。
山抱孤城四壁青，云沙烟草夕冥冥。半天舒啸月东出，好醉美人双玉瓶。
客中多病素琴孤，季子黄金更有无。花满江城春正好，一帆烟雨下姑苏。
鹦鹉唤人池殿东，花开晓日照金笼。绣帘不捲春将暮，懒向重阶扫落红。
山雨生寒接远烟，水中乱石绿苔鲜。几家茅屋疏林外，鸡犬无声薄暮天。
残雪初消太液前，御沟晴日柳如烟。披香殿上承恩早，千缕黄金拂御筵。
玉阶草色上窗纱，深锁葳蕤隔翠华。添罢晚妆无一事，白樱桃下试琵琶。
梧桐飞叶下银床，肠断秋声玉漏长。三十六宫明月里，夜听弦管出朝阳。
目断长安汉使来，五云何处是蓬莱。龙沙月色三千里，独抱琵琶上紫台。
草色萧条六代宫，故园回首叹飞蓬。秦淮一夜西风急，落尽芙蓉细雨中。
楚塞吴关望里赊，遥遥云水接蒹葭。秋山何处幽期近，缥缈峰头一片霞。
绿发青袍易水涯，东风频过酒人家。为言上苑三春雪，何似长干二月花。
星散交游二十年，两人相对白门前。西风无赖长干柳，吹送千条上别筵。
白鹭洲前白浪高，飞帆晨发广陵涛。浮云万里燕台上，击筑何人伴彩毫。
十载酬知泪未忘，携来烂漫洒河梁。愁人最是秦淮曲，月落霜飞上去航。
池上藤萝岁月深，半空寒影动青岑。携琴欲写潇湘意，夜夜蛟龙水面吟。
四山楼殿锁清秋，一水萦洄岛屿幽。咫尺蓬瀛休道远，画船箫鼓在中流。
双鹤徘徊几夕阳，孤山云水似潇湘。重游好探东风信，万树梅花舣雪航。
九叠云屏雾雨馀，海风江月望来虚。携书倘逐青莲兴，乞取匡君旧结庐。
垂柳朱门十万家，青帘红旆各年华。苏小墓前寒食近，碧桃无主乱飞花。
一夜天风挂海涛，雪山零乱舞江皋。轻舟忽渡钱塘水，万仞扶桑日色高。
一局才从石上看，人间千日已阑珊。何如共载溪头酒，剩作平原百遍欢。
绛节回看上帝台，金茎云雾接蓬莱。不知碣石青何处，万里冰天雪色来。
未到潘年已二毛，胡床箕踞白云高。犹胜寓直秋风里，寂寂寒更赋骑曹。
尊酒凭阑客思孤，万家明月对冰壶。不知檐外秋多少，一夜飞霜下井梧。
鸟道千盘压翠微，中峰突兀锁烟霏。天风两袖扪萝上，不道金丹白日飞。
明远高楼百尺悬，寒光遥夜动龙泉。由来宝剑司空识，紫气行看北斗连。
痛饮狂歌夜不休，华堂风雨促离愁。相思何处偏惆怅，三月桃花病倚楼。
三径蓬蒿昼不开，落花长日锁苍苔。何因看竹西邻去，忽报羊求二仲来。
云涨平湖绿满堤，片帆朝挂武陵西。春山尽日无人见，万壑飞花杜宇啼。
龙门何客曳长裾，年少翩翩各起予。不是元龙豪气尽，十年湖海断来书。
台殿崔嵬锁玉京，白云遥按步虚声。他时辟谷堪寻汝，绛节双飞绕太清。
万仞嵯峨雾色重，青天谁削紫芙蓉。扶筇恍忆西游日，玉女盆边第一峰。
才大君犹困执鞭，书成余亦倦游年。惟应匣底湛卢色，夜夜双飞北斗前。
玉雪肌肤姑射仙，天涯挥手剧堪怜。明年定挂山阴雪，人在阳明赤水天。
光阴百岁迅流霞，一曲东篱擅马家。何似翰林新水令，秋风迁客走天涯。
好风凉月大堤傍，何限秋光扑画墙。回首乱山飞鸟隔，一林烟雨满横塘。
廿载封狼忆旧筹，悬腰霜色粲吴钩。殷勤脱赠秋风里，五夜飞餐日逐头。
一毡犹记共钱塘，举白持螯思未忘。二十四年弹指过，莫教容易赋河梁。
万户寒砧接暮笳，征夫何处未还家。相携女伴瑶台上，五色金盘弄月华。
零雨萧骚滴夜眠，送君愁上木兰船。征途不为南风恶，何限黄鹂碧树前。
豹略熊韬冠世姿，双龙腰下剑雄雌。封侯莫讶儒生薄，谈笑曾纡十万师。
三十年来击筑场，白头相对又河梁。双龙莫讶经离合，满目飞云是太行。
君向青门话种瓜，余归亦卧武陵花。扁舟后夜堪乘兴，雪满山阴十万家。
十万貔貅罢枕戈，中山无奈谤书多。祇今铜柱留遗迹，谁见当时马伏波。
迢递朱弦百里鸣，朱衣仍傍棘闱行。新栽何限淮南桂，满路飘香入帝城。
四部重开诧汗牛，千金悬市定谁雠。风霜字字遥天外，怅望如椽白玉楼。
百尺危栏跨紫虚，青藜遥夜烛前除。莫言中垒慵疏甚，阁上曾雠太乙书。
万颗骊龙抱月圆，江河不废异时传。琳琅何限阶庭下，次第三株拂斗躔。
柳色金阊半夕阳，鲈鱼虽好未堪尝。莫言方外狂司马，多少楼船鸭绿傍。
睡足纱窗昼漏迟，白樱桃下画蛾眉。珠帘百尺重门闭，沉水香销月上时。
尺书何处候青鸾，吟遍东风十二栏。金谷楼台春尚蚤，海棠憔悴不禁寒。
喷雪鸣环断世尘，胡床谁识洞中春。花浮片玉来青涧，树列三珠对紫宸。
夹岸晴波漱绿苔，青帆遥溯大江来。相逢问讯兰阴客，蚤趁桃花上越台。
夜色迢迢五凤城，斜窗宿雾月微明。含啼小妇调春管，吹入梅花调不成。
西山重叠护燕台，凤舞龙飞势自回。鸟道千寻天上落，孤城一片日边开。
万壑萧萧近晚秋，暮天寒雁水悠悠。月明应是多愁思，玉笛霜前自倚楼。
茅屋疏篱映短莎，窗前高树夕阳多。白云不断桥边路，犹许幽人策杖过。
曾是先朝画省郎，江湖白首荷恩光。即看宝带浑如旧，不绾南阳召父章。
颇怪春来胜赏稀，花时无绪掩重扉。知君半醉诗成后，泪落床头旧舞衣。
惆怅东风恨万重，难将春梦觅仙踪。香魂一逐行云去，知在巫山第几峰。
阳归仙仗觉春浮，野服何人见冕旒。自是无心能玩世，故山猿鹤未应愁。
绿酒黄花此送君，高城远雁不堪闻。随风若到天门观，为寄峰头一片云。
当年五岭屐痕斑，五岳从今次第攀。游遍写将图画里，梅花一夜满名山。
仙翁何日梦邯郸，梦尽荣华午未残。我已尘中三十载，劳劳方叹路行难。
杨花飞尽水悠悠，君到江南麦正秋。倘记故人离别处，远烟芳草不胜愁。
参差楼阁映山开，往往舟船叠鼓催。树下花阴游子避，朱旗皂盖使君来。
佳节宫中降五丝，宫衣结束彩相宜。只因缕缕恩常在，愿得年年奉玉墀。
几载春风别上林，逍遥吾已入山深。凭君照胆玄经在，未必能窥野鹤心。
六十年来片墨新，品题珍重惜词人。不知万卷楼空后，多少珠玑委路尘。
白马青袍事事新，君家兄弟更无伦。那堪一夜西风恶，鸿雁行中少二人。
午夜枝头时饮露，斜阳叶底惯吟风。儿童最爱声清切，愁杀悲秋白发翁。
涧水泠泠声不绝，溪流茫茫野华发。自去自来人不知，归时长对青山月。
满目蒿莱三径荒，秋蛩吟处旧升堂。党人不死倾葵藿，一饭君恩不可忘。
道无堂奥亦无门，何处入来何处存。举足求门足便是，眼前沦浑更无痕。
年年作客客华堂，归燕殷勤话暖凉。飞过回廊还对语，主人何事鬓成霜。
轻黄不似首春时，果是青青但此枝。欲识花无与花有，且言春去竟何之。
为甚枝枝向下垂，不刚不劲耐风吹。相逢为尔频倾酒，记得十年赠别时。
岸裂澜狂涨若湖，且沉且起赖残壶。中流力尽波仍急，尼父空中笑欲扶。
庐山面目何为真，我来问取山头人。山人住惯等平地，脉脉无言锄白云。
岭外桃花深几许，庭前松竹自青青。江头几遇纫兰者，也向渔翁咏独醒。
持经为母到西台，五两风轻一苇开。月照蒲团猿鹤静，好骑白鹿再归来。
看来万事羽毛轻，冰玉泠泠出世情。不逐众生留口业，祗将心事托神明。
当年劈石自天成，秀削芙蓉夹岸明。云护风雷时作吼，中宵隐隐似龙鸣。
吹霜打雪北风号，惨裂肌骨息不属。老人一夜卧且僵，少待将无幼壮续。
花事亦何与人事，不禁开落自关情。雪中欲尽寒梅影，留取残枝待月明。
绿池风来菡萏香，临流照影见妍妆。隔花忽听郎歌调，自取齐纨障巧笑。
月衔半岭灯将灭，罗衫掩泪送君别。入门独自剔残灯，寻思无限夜来情。
落花寂寂柳依依，日暮空山独掩扉。双燕不知人去远，年年犹绕画梁飞。
渺渺疏钟月下闻，天涯相见复离群。秋风一夜孤帆远，遥隔吴山几片云。
送君西去秣陵游，万里寒江日夜流。酒散离亭人已远，乱山残雪一孤舟。
一别心知万里遥，孤灯空对可怜宵。因思十五年前事，月色箫声共寂寥。
行到山中日已昏，一声寒犬出孤村。青苔满地无人迹，风落残花闭洞门。
旧游风景易蹉跎，古路松阴翳薜萝。樵唱尽归门巷寂，萧萧残柳夕阳多。
十里青山古木平，半溪残雪夕阳明。小桥流水门深闭，但听云中鸡犬声。
瘴雨蛮烟道路长，怜君何事此投荒。他时纵有相思梦，万里风波正渺茫。
十载分携无定踪，谁知此日酒家逢。五更酒醒东西去，又隔云山千万重。
行尽天涯与海涯，閒云孤鹤伴袈裟。归看手种门前树，开遍春风几度花。
郎自伤心妾断肠，梦中逢妾妾逢郎。一声砧杵一声恨，别意长如秋夜长。
客中岁月易蹉跎，此日登临共醉歌。莫以天涯生感慨，他乡时少故乡多。
满径寒花绿酒前，客中愁绪转凄然。也知故国山长在，只恨登高是隔年。
剑气冲霄水乱流，故人曾共木兰舟。年来老病如宗炳，画里青山卧里游。
暮潮初涨月痕低，一叶兰舟过六溪。唱罢沧浪天渐晓，青山无数鹧鸪啼。
不为相逢叹陆沉，总缘离别易伤心。孤臣命似湘云薄，圣主恩同汉水深。
春雨潇潇春草微，片帆遥逐楚云飞。此行若过湘江路，莫吊三闾吊二妃。
几年踪迹各西东，一点禅灯此夕同。对坐空山天籁寂，满林花雨月明中。
春风吹柳万条斜，此去金陵驿路赊。不必相思当后夜，片帆开处即天涯。
一别青山谢薜萝，故人今夜隔关河。客中无限相思泪，才到思君泪更多。
夜静停舟傍水湄，隔舟人语许多时。起来试倚篷窗听，尽是思乡怨别离。
客路逢秋梦易醒，空江烟雨晚冥冥。数声夜半孤篷外，不似高斋竹里听。
天涯虽自叹离群，不用题书更寄君。日日同游有诸弟，一回书寄一回闻。
客中何事太凄然，不得归闽未到燕。囊橐渐空游渐倦，故人离别又残年。
壁上题名八九春，重来疑是梦中身。几回欲觅题名处，忘却谁家是主人。
一片东风一度新，生来不见上林春。莫言此物无情甚，送尽天涯落魄人。
万树垂杨送客行，春风三月未闻莺。上林此日方千啭，不向归人唤一声。
春风送客翻愁客，客路逢春不当春。寄语莺声休便老，天涯犹有未归人。
万竿新竹傍檐牙，八面青山一带遮。斩却当门三四个，隔云峰影露莲花。
尘世蹉跎三十春，欲将云水了閒身。清溪无数船来往，能去寻仙有几人。
神物飞腾自有灵，至今风雨带馀腥。道人欲唤龙魂醒，再合雌雄铸七星。
竹杖游方几化龙，知君云水本无踪。今朝长揖下山去，他日相寻何处峰。
人间春色太无情，不管音容隔死生。满地梨花坟上雨，一番零落又清明。
日暮空林野鸟歌，新坟古冢满山阿。不知白骨埋多少，依旧青山四面多。
苍茫绿野接江天，渔父中流独扣舷。何处月明堪系缆，树阴西畔小桥边。
山中日暮起西风，隔岭霞生石壁红。对坐共怜秋色好，数株松影半林枫。
千寻瀑布响空林，数尺危桥出树阴。欲向溪南访真隐，飞花满路白云深。
绿阴深处响新蝉，移得蒲团柳影边。数曲棋残天未暮，更烧山茗结清缘。
秋光依旧满房栊，镜里铅华渐不同。去岁今宵卿忆否，锦衾香煖烛摇红。
北望幽燕欲断魂，留连未忍别家园。直须三径秋光老，开尽黄花始出门。
兰舟乘月下黄河，一片清光漾碧波。宛似江南湖上景，分明惟欠采莲歌。
枕前双泪落天涯，半是思君半忆家。起坐不知风露冷，一汀斜月照芦花。
响遏行云是此声，况看人似玉壶清。蛾眉不惜从君死，只为当时一笑情。
山色苍茫烟水深，小舟撑出绿溪阴。一竿独钓中流影，谁识悠悠隐者心。
访寺寻僧亦是忙，赏春犹觉少壶觞。总缘家近溪桥上，来往不知山路长。
二十年来旧管弦，几家车马闹门前。谁知万劫青楼恨，尽在西湖一语禅。
岂为新缘胜旧缘，却因词赋暗相怜。世人不解心中事，只说蛾眉爱七弦。
绿树千重水一湾，白云飞去鸟飞还。莫疑此地无人住，若个山人肯住山。
同摇兰桨月如霜，江水江烟共渺茫。满树松花风落尽，前船香似后船香。
销残金石怨双蛾，红粉由来薄命多。一缕香魂飞不散，月明时听曼声歌。
日落孤城秋气深，西风入夜转萧森。飘来一片寒砧急，敲碎离人万里心。
百年生计近如何，霜雪萧萧鬓未皤。我志在山君在水，负薪何似得鱼多。
轩居曾种碧琅玕，满目秋声白昼寒。旧日林泉今总废，画图空向醉中看。
山外有山深复深，苍松红叶暮云阴。繁华滚滚尘迷眼，不负林泉百岁心。
烟雨秋深紫翠浓，仙人楼阁暮重重。故园松菊西风外，笑指天台第一峰。
盛时多士出成均，芸屋青灯教席分。自有文章成锦绣，殿头释褐奉明君。
千金骏马五花文，可是南阳帝里亲。圣代恩涵溟海阔，独怜烛武不如人。
路入天台第几重，桃花流水暖溶溶。洞中如见佳人面，好吐平生锦绣胸。
悠悠岁月去如梭，富贵人生奈汝何。过眼已应天夺魄，樽前且赋考盘阿。
大道为公尊孔冕，斯文有喜祝尧天。山中要得平安信，客底宁夸富贵年。
春风消息问梅花，冰雪那禁老岁华。有约玉人终不到，凭谁觅得画图夸。
秋风窗下月昏时，梦逐西园蝶未知。帐底寒香人寂寂，谁将醉墨洒淋漓。
帝子湘江翠袖寒，云深风雪佩珊珊。罗浮仙客频相遇，牢落冰姿不耐看。
雨露春深绿正肥，从教百瓮捣金齑。梦中要与神明说，不许羊蹄踏破畦。
琅玕百尺舞云幢，风月襟怀共一窗。昨夜春雷初震蛰，龙孙长得玉成双。
淮南群牧惯攻驹，八尺真龙万足余。圣代郊丘崇报享，祇须宝络驾金车。
先春远寄墨淋漓，折得寒香第一枝。梦绕西湖山月暗，漆纱窗外影参差。
万里烟沙惨淡中，西风遥跨锦花骢。囊中自有如椽笔，归上将军第一功。
帛璧求贤涧壑空，萧萧猿鹤恨西风。多君诵得春秋学，生死论交一梦中。
老来应不耐尊拳，夜壑悠悠不记年。人事祇今如梦寐，忆君空有泪如泉。
忆向山中看白云，画图披拂思氤氲。仙家远在空青外，一榻何时许见分。
锦绣山林怅寂寥，西风落木晚萧萧。幽禽却解知人意，学得鸾笙叶凤韶。
解印归来事已非，秋深霜菊锦成围。秫田两顷都为酒，林下何须候白衣。
沧海蓬莱手可招，雪深环佩响琼瑶。山翁倚杖溪头立，野水春来急似潮。
夜凉风月爱双清，岩谷虚传玉佩声。上帝尊居深虎豹，青云高拥九重城。
春雨林深笋蕨肥，多情把笔咏芳菲。生来要使三尸伏，老去休论万事非。
六合为家乐宴宁，山中猿鹤也忘情。双成吹彻参差玉，沧海东头看月生。
春风满院碧桃开，不见瑶池阿母来。一曲吹残双凤管，共谁歌笑倚楼台。
山中冰雪惯曾经，百岁长存铁石心。江海萧萧风雨夜，倚窗祇听老龙吟。
水流呜咽夜传更，梦里如闻弦上声。却笑当年白司马，青衫泪湿也多情。
入云渺渺碧山重，流水茫茫万折东。白月倒悬星斗湿，此身如在广寒中。
海上白云如白波，天涯无奈月明何。遥知今夜闺中看，比我天涯泪更多。
酒酣夜发清冰瓮，朝罢春沾白玉盘。十载旧恩天上梦，一根生意画中看。
每叹飘零若转蓬，归来复喜两情浓。翻思在昔遥相忆，山水几重云几重。
路极天涯未忍分，一重山外一重云。人生自古多离别，江海飘零岂独君。
长年云气护奇材，鳞满霜皮蚀古苔。只恐化龙天上去，清阴不复覆书台。
峡里江山总奇绝，推篷不厌去帆迟。重来恐忘经行处，一处经行一处诗。
入郭归来欲暮天，数峰残照半溪烟。悠然濯足沧浪上，怕带黄尘上钓船。
年来三径已荒芜，漫把归心写画图。落落书声深竹里，相过曾记敝庐无。
野水孤篷伴此生，钓丝风飏鬓丝轻。世间甲子浑忘却，潮落潮生几月明。
逝水滔滔春复秋，长年踪迹寄扁舟。五湖风景谁争得，千古应须付白鸥。
新花枝胜旧花枝，从此无心念别离。肯信秦淮今夜月，有人相对数归期。
笋已成竿照眼青，两郎深慰若翁情。谁言玉谢阶庭下，玉树芝兰独擅名。
旧栽梧竹映吾庐，一别于今十载馀。清夜几番归梦里，绿阴池馆雨萧疏。
吏散庭空罢晓衙，湘帘深映翠交加。清风一榻琴三弄，笑却河阳满县花。
我昔寻君扣竹扉，醉中曾写竹间诗。别来几度空相忆，多在青灯听雨时。
不到君家已十霜，种来修竹倚云长。月明满地萧萧影，想见幽人咏晚凉。
罨画溪边水拍堤，绕堤高树倚云齐。君家正在树深处，满地绿阴山鸟啼。
雁落烟汀远树微，扁舟江上送君归。到家正好新醪熟，应向堂前戏綵衣。
石边萧索倚清寒，晓色开晴露未乾。宿酒半醒初睡起，一林苍翠捲帘看。
金盏浅斟欢有馀，光阴谁解惜居诸。家贫每慕孙夫子，雪照山窗夜读书。
别来无处觅岩扉，城阙应知到亦稀。月冷空山禅寂夜，石龛林影一灯微。
春泥过雨落花香，根下行鞭想渐长。正好峥嵘露头角，休教俗眼笑凄凉。
扬州骑鹤理难齐，雨后来看两屐泥。相慰固惭无别物，新诗千首为君题。
几度相思目断云，乡心无那惜离群。殷勤寄语诸亲旧，衰貌年来似此君。
燕飞帘幕日初长，面面青山出短墙。昨夜春归风雨送，满渠流水落花香。
银河高高横碧落，夜静微风动寥廓。树头露零正乌栖，空怀明月闭深闺。
一溪流水碧于蓝，日暖溪花醉欲酣。山鸟独鸣人迹绝，时看麋鹿下烟岚。
月出长河浪涌金，貂裘不怕夜寒侵。雁声落处风初起，两岸芦花霜满林。
九朵芙蓉拥翠鬟，卷帘相对绿云闲。更邀李白题诗去，宛在夕阳秋浦间。
细雨斜风拂画船，船头怪石起苍烟。仰看白浪排空下，始信河流远自天。
欲揽芙蓉上采舟，浦云烟树隔沧洲。眼中秪觉秋光好，何事骚人却怨秋。
先生何事最关情，人道如今太瘦生。故旧年来多老大，题诗不觉泪纵横。
江流一碧际长空，江上青山秀色重。几度高楼读书罢，画阑秋水看芙蓉。
紫霞碧树绕沧洲，满目江山入画楼。想得楼中宾客散，携琴还载木兰舟。
冷蕊疏花雪半干，溪风岭月共盘桓。不随桃李争春色，独向山林守岁寒。
平生雅操冰霜洁，一寸芳心铁石坚。莫笑根株空老大，年年开向百花先。
凤语梧桐鹤唳松，龙吟秋水月堂空。夜深灵响生银汉，都付奚囊咏不穷。
句金之山郁嵯峨，独倚高楼揽秀多。苑君乘龙上天去，芝草琅玕奈尔何。
风生岩壑度松声，百尺楼头月正明。万物忘来心似水，白云何事独关情。
渡头风急水生波，客路归心向晚多。唤出小舟行不上，隔江无奈雨来何。
白浪浮空散作花，荡舟食力度年华。行人不用愁风雨，过得江来似到家。
一入沙场与汉辞，节旄落尽鬓成丝。生降得似生还乐，肠断河梁五字诗。
野云如水涌如汤，飞向遥天入渺茫。人说野云闲似我，看来翻觉野云忙。
何如兹树至今存，厚地深蟠百尺根。奕叶孙枝沾雨露，清阴千载庇丘原。
秋入林坰晚觉凉，閒寻诗景步斜阳。笑渠羸马风尘客，底事匆匆有许忙。
浮生无计挽流光，岁月催人似箭忙。屈指又惊秋欲到，晓来微雨试新凉。
举世逢春不解悲，春风应合笑人痴。赏春只说春光好，白发侵头却未知。
拟共林间一鹤栖，鹤飞云路望中迷。相思吟倚阑干立，月上松梢影渐西。
十年江海叹离群，才得逢君又送君。明日高楼凝望处，几重山水几重云。
一官山馆使车稀，公事无多足自怡。委吏乘田遗训在，立身元不论崇卑。
闲来事事觉从容，始信山林可养慵。悔杀昔年成底事，红尘鞭马听朝钟。
百年纵酒乐天真，荷插青山处处春。莫怪先生终日醉，乾坤谁是独醒人。
万壑千峰积雪新，闲中诗酒镇相亲。兴来独步溪桥月，笑与梅花作主人。
瘦筇吟倚上苔梯，路入深林望转迷。料得仙宫应不远，白云深处午鸡啼。
风光端不让天台，百尺珠帘映日开。寄语道人留半榻，功名债了拟重来。
愁抱琵琶别玉除，可能谈笑镇西都。宫中多贮如花女，胜筑长城万里馀。
数村行过始闻鸡，星斗依稀月满溪。遥想故园人正睡，梅花影落小窗西。
入夜怀人思不禁，冲寒一棹度山阴。兴来归去江云暝，门掩千峰积雪深。
闻道君家菊满篱，无由一到赏芳菲。梦魂忘却身犹病，几度吟敲花外扉。
故人别后已三年，万里音书一念牵。安得生还吾与汝，美原同醉杏花天。
白日回光迷远山，风烟薄暮早春寒。几回点检累臣罪，一疏欲期天下安。
天然根干异蒿莱，每藉春深夜露栽。我去应无人会赏，徒倾一点与谁开。
复惊一叶坠庭前，坐惜年华双鬓颠。多罪残身忘是我，迩来都付与苍天。
四年多罪锁危垣，惊眼金吾春草蕃。一点孤忠应未死，君王恰有好殊恩。
与子交游不计年，吴山当日杏花天。官贫消息几年绝，忽喜音书到卧边。
吾狂岁岁系燕台，一盏浊醪百虑开。醉后自忘安险处，误将囚所作蓬莱。
每道别离今果离，是谁欢喜是谁悲。共将心事常相忆，记我丁宁四首诗。
二载相逢一旦离，徘徊孰令我心悲。此时此地真难得，说与儿孙世讲之。
独坐更初有所思，悠悠令我心如饥。谁教咫尺同千瑞，安得梦中一见之。
楚江渔父惜回风，千古同归一梦中。岁月不堪人事变，洒吾双泪痛孤松。
枪榆徙海鹏鸠笑，续短截长凫鹤悲。山翁未解稽生癖，垢面蓬头也自宜。
传魁之世久知名，君作师儒更有声。巳道江东桃李遍，春风还被鲁诸生。
高卧曾分白鸣沙，清溪深处采三花。总为征书出空谷，衣裳犹自染云霞。
津黑尚余山泽气，委蛇又似列仙臞。他年太史征图画，为识乾坤一腐儒。
山空夜静猿一鸣，磴转云深鸟不度。幽人何事长独栖，只为此中有佳处。
出门已觉精神爽，况复阳回宇宙清。野树含烟迷寺迥，晴山披雪倚云明。
三饮幽人发浩歌，百年风月属予多。此身不是乾坤蒂，留我苍天欲若何。
六饮将酣豪兴多，仰天长啸奈吾何。片云忽暗楼头月，只欲凌虚一拂摩。
万里风烟何日尽，百年宇宙几人闲。春来应有桃千树，休认天台作故山。
云烟收尽酒卮间，风静一帘明月闲。不解红尘寻远壑，漫将诗思傍青山。
风卷寒云落照斜，郊原无日不飞沙。可怜万里琼瑶雪，化作银杯散宦家。
恶事先传应早避，喜来不报亦何伤。平生最爱鸦声好，野鹊毋劳噪夕阳。
四海交游尽卧龙，长江夜夜采芙蓉。我今更跨晴虹去，抵入崆峒第一峰。
北斗天门高自看，银河错落满阑干。何当折赠秋江去，白露青枫夜夜寒。
太行斜压万峰低，北斗天门咫尺迷。尔去高歌逢五马，白虹双挂石梁西。
停车无限楚山青，芳草春云接洞庭。纵有瑶琴君莫鼓，万家风雨失湘灵。
长安风雨怨离群，何处看梅不亿君。使者青函天外至，开书片片落嵩云。
江上茆堂倚石孤，清尊紫菊岁相呼。别来千里看鸿雁，明月愁心落五湖。
山人十载出山屋，手把瑶枝骑白鹿。风雷一日走千里，双龙夜夜愁天目。
飞来明月挂千林，满地霜华吹客心。故国鱼龙何处卧，白云愁杀楚江深。
鸣环踏月拾婵娟，双剑惊逢北斗前。紫气朝来垂马首，何人不作五陵烟。
逐客音书久不闻，天风吹断楚江云。相思惟有长安月，拾得婵娟难寄君。
处处青枫急暮砧，万山秋色怨瑶琴。美人只隔湘江水，江上浮云愁我心。
杯中明月醉屠酥，南去晴云夜可呼。闻道五陵歌玉树，家家拾得紫珊瑚。
春云控马入华阳，千尺晴虹跨石梁。倘遇赤松歌夜月，知君十日醉玄霜。
大江南去片帆轻，江上浮云日夜征。回首帝乡春色远，万家杨柳为谁生。
振策天风下七闽，当歌愧尔楚江人。夜深忽鼓湘灵瑟，处处梅花愁远春。
月满空山青不流，仙人来赠紫云裘。一尊高卧藤萝上，醉杀华阳万里秋。
白雁青枫楚客悲，相逢犹及桂花枝。万山明月孤帆色，送尔江湖随所之。
阊阖天门夜不关，酒星何日谪人间。为君五斗金茎露，醉杀江南千万山。
夜夜银河倒不流，长虹西挂彩云愁。醉来江底抱明月，惊落天门万片秋。
秋山万仞落秋潭，无限青枫好驻骖。君跨长鲸去不返，独留明月照江南。
楚江南折是天门，江上蛟龙日夜喧。为尔片帆开暮雨，至今秋色锁云根。
短筇踏破楚山青，日日苍梧醉洞庭。何事淹留姑孰水，千秋风雨怨湘灵。
秋风夜渡仙人石，百尺奇峰扫天碧。我欲扪萝枕石眠，明月偏醉广陵客。
十日峰头摘白云，月华相逐夜缤纷。晓来片片晴虹气，恐是仙人素练裙。
一曲渔歌何处听，夕阳欲尽万峰青。云间采药扶鸠杖，松下调丹注鹤经。
道人不解尘机事，爱访吹笙骑鹤仙。歌□素芝云外落，一钩梅月晒冰弦。
遥看玉雪洒长天，隔匣飞光宝剑寒。江月山云频有约，先生归去着黄冠。
千尺峰头明月辉，松盘石磴紫烟飞。步虚声落不知处，采药山中道士归。
江上新凉霁色开，绿云树杪见楼台。老渔未肯抛蓑笠，还恐轻雷送雨来。
带雨和烟色更深，天涯游子思难禁。弟兄况隔一千里，梦绕池塘夜夜心。
牡丹零落雨声严，燕子来时懒捲帘。阶下决渠人报嘉，新栽竹长两三尖。
驿路春风催马蹄，独醒人亦醉如泥。从吾亭上人千里，独嗅梅花坐日西。
青衫乌帽走黄尘，孤负溪山几度春。今日为君图画里，妒他风月属閒人。
鲜飙破阴阴复霁，柏屏槐盖凝花气。牡丹阑珊芍药芳，锦云遮花留青帝。
两度相寻两不逢，马蹄金谷醉春风。谁怜寂寞蓬窗客，坐对沙鸥落照中。
万顷晴云一茧窝，春风载酒听笙歌。问渠何日来居此，且看桑田生白波。
老我餐霞东海西，与君只隔碧琉璃。于今跨却金鳌去，红日扶桑丹凤啼。
冬如春暖促梅花，折得疏枝赠使车。试上黄金台上望，无边红杏夺晴霞。
短纸垂垂茧瓮开，白云堆里绝纤埃。东风吹醒罗浮梦，便觉春从天上来。
剑气横秋荡里坟，仪刑惊失老将军。临风莫洒潇湘泪，流咽前滩锁冻云。
歌舞东山落日斜，碧纱常护旧龙蛇。廿年重到惊陈迹，感慨春云万里赊。
章江北注九牛深，柳色依依送远心。两岸莺声啼不尽，野云含雨日西沉。
花落江城寂寂春，柴扉深锁碧山云。溪头有棹閒如许，忙杀斜阳欲渡人。
一舟还共一身轻，徙倚江山万里情。醉里不知春已过，落花满地杜鹃声。
桃径参差曲到门，半湾流水欲成村。主人何处空诗案，花扑晴帘护暖云。
二十年前此地分，孤帆万里出重云。滇南昔日君怜我，白下今朝我哭君。
一别山房便十年，亲栽竹筱已参天。旧时年少惟君在，何处看山不可怜。
牡丹才记欲开时，芍药于今久离披。可是山中无人到，花开花谢总不知。
重阳十日又当阳，白发秋光两斗忙。祗谓黄花开未尽，欲迟明日始言芳。
数日离君一井蛙，晓来兀坐诵南华。多君劳我瓜时意，柰我无心恋及瓜。
龙飞天启辟蒿莱，凤诏求遗动地来。因笑祖生空击楫，汉家曾见济川才。
行役当年结二林，多男节侠足千金。桑田沧海须臾变，今日能无感慨心。
从容植节柏千寻，幸有阶前玉树森。政以未亡酬地下，相逢不负百年心。
昔有劳臣羁北山，宁如今日北山还。多君也是投閒者，愧杀君房忙未閒。
菩提无树树生天，尽扫滋培付自然。借问根花何处现，法云飞遍雨三千。
一自衔哀别蓟门，几回惆怅叹鹤群。春风拟约寻诗伴，同上三茅看白云。
昔年玉署共遨游，此日分携计莫留。展卷题诗增叹息，一重云树一重愁。
秋高老树半荒凉，篱下黄花晚独香。一自渊明归去后，几回对酒忆柴桑。
姑射仙人弄粉姿，此君相倚绿参差。啾啾何处飞来鸟，争占春风第一枝。
梦忆湘江路渺漫，鹧鸪啼处碧云寒。澹烟疏雨孤舟晚，曾记推蓬醉后看。
翰墨淋漓色尚鲜，竟骑玄鹤上辽天。别来十载重相迥，读罢题文思惘然。
乌纱玉佩锦衣鲜，待漏金门月满天。朝罢归来兮曙色，银鞍笑坐兴飘然。
紫陌香尘荡绿漪，雨晴江上草离离。鸟啼花落□□□，□□行人肠断时。
画里惊看玉一枝，题诗犹想掖垣时。日斜退直联冠佩，曾步青阴出凤池。
春煖都门柳絮飞，一尊绿酒送人归。高堂明到称觞处，应对东风舞綵衣。
瓦枕藤床醉梦醒，竹窗幽户午阴清。隔林好鸟如相约，时复来啼三两声。
冰姿曾不染红尘，何事新妆也艳人。想是瑶池醉归晚，误随桃杏竞芳春。
昨来试问卖茶人，为说君家是远邻。欲折梅花寄相忆，一枝老尽故园春。
烟树苍茫带远林，青山茅屋白云深。衡门昼掩无尘到，扶策应知觅赏音。
睡鸭香销夜巳分，一窗淡月照梨云。清香寒袭吟怀冷，写出新诗酒半醺。
江上西风老白蘋，惊看秋色独伤神。嗟予自是天涯客，忍向天涯别故人。
章台一种异随堤，带雨含烟万树齐。不惜赠郎扳拆去，任随征旆走东西。
深院无人易得愁，玉阶行遍思悠悠。日斜立尽梧桐影，不道梧桐不耐秋。
一片飞云带水流，碧山深处小亭幽。晚风自起岩前树，不见人来坐听秋。
幽亭构得倚沧洲，水国凉多五月秋。面面曲栏尘不到，藕花香里看眠鸥。
东风庭院柳花香，每到春来怕日长。綵线未拈肠已断，可堪教绣并鸳鸯。
行殿销沉换化城，千岩万壑翠岚生。天风不散空濛影，一路丹青画不成。
梨云影里月团团，姑射新妆午夜寒。约得素娥离内阙，瑶台高处倚阑干。
青山尽处树边头，一片闲云学水流。爱此紫薇村上景，欲书招隐寄同游。
仙姿绰约世间稀，宴罢瑶台倚醉归。几度东风吹未醒，酒香薰透六铢衣。
晴峰万仞插青□，日照芙蓉宿翳消。判笔不摇真可拟，至今民□想高标。
风度湘云学水流，□床□影□如秋。□情最爱银钗女，一曲清歌唱未休。
剪水成花薄暮飘，寒山一色换琼瑶。分明画出人间瑞，好报端年入圣朝。
杖藜行过水西桥，欲访山家近却遥。茅舍竹篱无限景，红蔷薇对绿芭蕉。
高人卜筑厌尘氛，买断溪山不许分。啼鸟落花春昼永，半帘空翠半帘云。
此夜孤灯共草堂，明朝双屐度潇湘。亦知心迹无南北，未道相违是两乡。
长松拂云生昼寒，沙上草阁俯江湍。幽人竟日少尘事，白鸟青天到倚阑。
峰攒锦石当轩秀，雾隐晴花拂槛高。鼓角声中催送酒，松杉影里借挥毫。
只怪幽香生别院，不知春色在南枝。绕树百回吟看汝，天南日暮酒醒时。
山泉野饭聊今夕，金谷铜驼非故时。随缘自有数椽足，题俭真成一字师。
江寺花枝开不稀，背岩幽渚斗芳菲。东君有意如相惜，莫遣风吹片片飞。
阁道朝悬日月旗，葳蕤朱凤引文螭。桥陵霜露脩殷祀，原庙衣冠陋汉仪。
右掖笼灯半掩门，对回玄极巳宵分。迟回暗记丝纶语，此语人间未遣闻。
今年春日荐春觞，共沐恩光近御床。颂拟椒花堪献岁，心同葵萼总倾阳。
荻风萧瑟树烟多，绿水澄潭足芰荷。谁信夜深来太液，共摇仙艇坐星河。
阁道传呼彩仗移，四更金海月生时。归来无逸衣裳冷，还傍星辰宿殿墀。
晓山微抹绿于鬟，叠嶂层峦似可攀。忽尔见山还自乐，何况仙人住在山。
金刀火齐元非物，但取乾坤与坎离。采药芙蕖凌弱水，三山何路觅安期。
平生落落苦难合，十五读书今老翁。却怕秋来添客思，梧桐昨夜又西风。
春逐啼莺去不留，一川风雨满山秋。笙歌不到愁人耳，若听笙歌更泪流。
仙人手曳九节杖，行看好山应未穷。石间三秀食可饱，一曲试和商颜翁。
白发新来不满梳，玉萧金管总成疏。梧桐院落秋风早，一夜神清喜读书。
云中归雁总成行，肠断连枝尚异方。春满江南江北路，柳丝不似别愁长。
先生爱菊似柴桑，三径归来亦未荒。莫道空山秋色淡，新花一朵御袍黄。
手转枭卢为破颜，玉人何意整云鬟。也应暗卜关山客，归马须看一掷间。
危墙荐棘锁重关，不许游人取次攀。一夜西风零落尽，牛羊成队下空山。
当年同醉习家池，歌舞流连醉不归。今日独来墙外望，亭台依旧主人非。
旅食京华数十春，饱谙霜雪惯风尘。南来忽见幽燕客，还似当年遇越人。
举世昏昏梦里过，晴明时少晦时多。一生日月光中老，闲向沙头弄碧波。
何事君王感梦频，骑箕天上有星辰。自从版筑形求后，惟见丹青画美人。
万壑千峰拥大行，半归粉本半奚囊。故应眼孔无拳石，凭寄乡心到草堂。
金粟如来丈室中，瑶池阿母海门东。拈将一片烟霞色，知是诸天第几宫。
归鸿别鹤夜钟残，徙倚霜庭醉不欢。颇忆故山寒翠否，天涯相向画中看。
花竹蒙茸野水纡，閒弹别鹤试游鱼。经春自领湖山长，可奉东皇只尺书。
昔年半菽费忧谋，今日千金橐送收。止足不生清夜想，蝇营直向死前休。
抗疏名高世所奇，知君应未慰心期。高名若了人间事，筑室山中何所为。
水边杨柳覆茅楹，饮马春流更一登。坐久逐忘归路夕，溪云正泻春山青。
人间白日醒犹睡，老子山中睡却醒。醒睡两非还两是，溪云漠漠水泠泠。
野人权作青山主，风景朝昏颇裁取。岩傍日脚半溪云，山下声声一村雨。
风雪楼台夜更寒，晓来霁色满山川。当歌莫放阳春调，几处人家未起烟。
四山屏立水微茫，恰与三人共一航。惆怅鸱夷呼不起，自敲渔榜答沧浪。
知君雅意亦邻渠，判尽芳菲总不如。从此清风数竿足，子云亭作子猷居。
舣棹和风江竹湄，晚潮作雨欲来时。白云堆里看山坐，何处乾坤不属诗。
观水观山事亦清，却于来往太劳生。我欲携之置湖上，幻出君山看洞庭。
海上移来小朵云，清虚不着世间氛。何当少借三年住，洞里吹箫日共君。
平生酷有耽山癖，恨不移家住近山。万里兹行差慰意，看山去了看山还。
疏影横斜淡月明，珊瑚枝上晚风清。罗浮一觉游仙梦，吹入天台不再醒。
莫怪寻春意欲颠，水边林下辄留连。等閒别却东风去，欲识东风又隔年。
出门儿女各悲啼，去住那堪共别离。我有两行珍重泪，无端今日亦双垂。
天道谁云自杳冥，须知孝行可通灵。亲安不在医和术，只在儿心一念诚。
私叩山灵百拜祈，山灵应识寸衷微。严亲老眼今无恙，笑看儿孙戏綵衣。
轻烟冉冉草侵沙，野水桥边一树花。忽忆江南思无那，绿阴深处是吾家。
襄阳传得谪仙歌，江水无情落逝波。千古昔人行乐地，谁知今日我来过。
山翁醉倒习家池，欢饮儿童翁不知。今日使君情更别，只来啜茗赋新诗。
骑鲸人去几千秋，六合真成汗漫游。蓬莱阆苑何不住，更为人间岁月留。
袅袅秋风生白波，洞庭水深鸿雁多。露华湿衣欲归去，奈此满天明月何。
湖上凉风两袖生，满天星斗浸空明。一叶扁舟随所适，只疑今夜上天行。
海天空阔净无云，枫冷澄潭落叶闻。水北天南无限意，一杯今夕吊龙君。
金粟曾闻月里栽，灵株一岁一花开。嫦娥解惜不轻授，留取高枝待子来。
恭承新命拜恩荣，行色秋高白帝城。舒江浪偃迎官舫，巫峡云开见使旌。
一锡飘然似野云，禅衣犹似带征尘。公家将卒成何用，却教山僧立战勋。
指点蓬瀛东复东，云车风马往来中。豫知王母霓旌降，昨夜青禽有信通。
巫峡巫山锦树春。垂杨垂柳著行新。东风不是贪飞絮，为觅天涯未见人。
高人开宅白云中，锦浪桃花有棹通。好月为留清夜色，直将春水拟明空。
芙蓉北阙倚钟山，细柳连营紫雾间。日月常悬江海静，飞龙马放绿郊闲。
陆剑巴琴动远游，隋珠和璧映沧洲。观吴无复鸳鸯殿，泛越空寻翡翠楼。
天津渡口海潮生，远树微茫片月明。帆影初收芳草岸，金钱买酒直沽城。
名芳新染赤城霞，月下灯前尽可誇。莫怪飞飞来粉蝶，春风今日正吹花。
汝向泉台已匝年，月遗明镜翠遗钿。人间万里音堪寄，独有黄垆雁不传。
去年人送长短亭，一片烟波入洞庭。江海无情人不见，芳洲春草为谁生？
江上望，郎在木兰舟。远水孤帆天漠漠，斜风细雨水悠悠。归去不胜愁。
期已过，不见暮帆归。寂寞孤灯寒枕簟，徘徊残月挂帘钩。肠断五更头。
箧里残花色尚明，分明世事隔前生。坐来不觉西窗暗，飞尽寒梅雪未晴。
只堪话旧作生涯，若论风情鬓有华。记得金钗堕双凤，十年前夜舞谁家。
弄玉吹箫在凤楼，凤鬟度曲亦悠悠。略攒秋月双蛾晓，直遏行云一雁秋。
此去长江非浪游，两行别泪不胜秋。寄将三尺竹如意，为我严滩敲石头。
去后重来访碧山，当时曾此狎云鬟。伤心流水依然绿，要见桃花如此难。
凡心自悔出天台，一见桃花一度哀。若使仙人知此意，还教流水引郎来。
人家宿纸几时收，紫兔尖尖走泼油。竹影满窗凉似水，断厓疏雨数竿秋。
春雨春风能几宵，吹香落粉湿还飘。朝来试看青枝上，几朵寒酥未肯消。
百品娇春俗却春，一清无可拟丰神。银钿缟袂田家妇，绝粒休粮女道人。
红棘黄荆樵斧归，芭蕉学画指如椎。中间一叶浑相识，记得前生盖鹿来。
海棠弄春垂紫丝，一枝立鸟压花低。去年二月如曾见，却是谁家湖石西。
秋风吹叶下纷纷，几度寻君不见君。云里愁看雁行去，天边恼杀凤笙鸣。
秋风吹叶下阶庭，几度寻君市上行。正似溪分两行水，又如天断一层云。
唤他是竹不应承，若唤为芦我不应。俗眼相逢莫评品，去问梅花吴道人。
长天古木染秋霜，红叶栖乌满夕阳。岂少踏枝翻一叶，只无诗句恼于郎。
鸟啄梨花花欲稀，去从何处趁风微。傍人不解春光挽，只道清明有雪飞。
渴后遥观瀑布飞，游人烟火绕青藜。赤龙一揽华池水，不觉莲抽十丈泥。
红粉闺中尔最亲，黄金台上去何轻。篱畔摘将秋色赠，一双啼露泣烟人。
传呼拥道使君来，寂寂柴门久不开。不是疏狂甘慢客，恐因车马乱苍苔。
万朵辛夷覆石床，□幽漱水发微香。曾为十载泉声客，容易无情过瀑梁。
故人裁诗面不如，诗到怀时莲叶舒。此地岂真回雁处，至今未报一行书。
何事群山不遍过，啸歌常在此山阿。十年屡见伤心事，恐有猿声惹泪多。
莫负樽前金屈卮，明朝晴雨有谁知。飞觞欲向姮娥问，窃药何如将嫁时。
中山紫翠护层层，合起高楼对雨凭。爱汝一双花底鸟，为春啼杀海裳陵。
城外光阴日易斜，城中车马足风沙。此时极目登临意，旧有云山几片遮。
春病春愁拨不开，欲因东海望蓬莱。扁舟不得从君去，同上姑苏百尺台。
壁间黯黯路漫漫，茅舍鸡声夜向阑。浮世无端浑似梦，春来客梦更无端。
水面波心相对开，海门西望妙高台。不须更问蓬瀛路，独棹扁舟自往来。
素练秋高草树枯，来从东海势应孤。即看一击还千里，更爱凌风不受呼。
宛转双龙血未干，闲逢老马步阑残。莫夸玉勒金羁事，见说人间行路难。
从夸范釜未生鱼，其奈劳薪桂不如。笑杀山人山计拙，云樵将至雪樵书。
纵横马鬣遍空山，上冢诸生暮未还。玉树祗今埋地下，银钩犹自在人间。
残杯移傍水边亭，暑气醺人忽自醒。最喜树头风定后，半池零雨半池星。
轻蕉徐出玉龙精，一窍能为三籁鸣。任是子渊佳赋就，可教明主听新声。
羽扇藤衫竹箨冠，自言亲受九还丹。无端却爱人间好，不怕山房丹灶寒。
古木寒流一两家，柴门昼掩待归鸦。何如只向人间住，与客携壶踏落花。
色观空来定几旬，东园初吐屐痕新。莫嫌春勒梅花晚，也胜无梅负此春。
邻家乞巧候天孙，月转参横不掩门。拙癖病来逾自爱，卧陪孤影度黄昏。
千山如笏拱朱楼，平楚将云势欲浮。见说兴公新赋就，坐令王粲亦销忧。
才谈访旧便欣然，更怯长江浪拍天。十绝新题挂君壁，似应翻胜子猷船。
夜凉清吹夹车来，菡萏秋兰水陆开。何限风光何限月，有谁能嗣建安才。
舞蝶双萦小玉团，殿他春事耐他残。道人香色元无住，偶尔闻呼绿牡丹。
三月行尽春光微，欲觅飞花无可飞。高下川原诸草树，也能将绿染人衣。
誓墓归来老病身，无心去逐世间尘。与君轰饮君犹恨，不写人间第一人。
春来飞梦玉京山，乞得交梨一颗还。遍叩金台无长史，祗应犹自在人间。
古来持律让宣公，何事贪它天食供。身后拟归慈氏院，眼前不见西来宗。
我所思兮在桂林，感君屡致瑶华音。纵令一语不相荐，终是悠悠千古心。
千迭名山千迭青，五更风铎五更星。莫言池草今无梦，也要随君到幔亭。
佛日初开大地阴，虚疑长者买祗林。翛然一片浮云过，欲问黄金何处寻。
罢翻经卷旋呼杯，为爱天香桂子开。醉后飞花满巾帻，真成金粟卧如来。
金陵汝醉牡丹下，余亦故园呼一尊。今年花发原无异，我向金陵汝故园。
残年故国已无秋，颇解民忧与国忧。今日忧来浑不减，更添惭愧到心头。
谈玄未竟又谈禅，似净身心未了缘。何事又添名理障，病中犹着望崖编。
一病经年百感侵，到头方验道根深。银台化佛空劳至，不解无生忍处寻。
闽海诸生雅并奇，山摧斗折为君悲。那知匹练吴门马，发白颜公在此时。
空庭一树影横斜，玉瘦香寒领岁华。解道广平心似铁，古来先已赋梅花。
三春看尽秣陵花，乘兴扁舟下永嘉。制得锦囊尘不染，满中都贮赤城霞。
当君白下趋朝日，是我青山独往时。若向尊庭问猿鹤，已应惭较十年迟。
钱粤城头彭四更，棹郎依约放舟行。梦回羌笛歌声小，山月半窗潮欲平。
天际轻云散午阴，乳莺啼树正春深。无端一夜江村雨，半落孤舟客子心。
白水知何注思深，谩劳词客费追寻。千秋慈母坟前月，影落寒潭照汝心。
金风飒飒飘众卉，脂菊荧荧凌晓霜。春色上林无限树，也应摇落见孤芳。
山云将雨过江城，万里行人望玉京。欲访寒梅驰远赠，短墙刚见一枝横。
湘江东下水如苔，远道怀人日几回。自是衡阳归雁少，经年不见一书来。
教铎□声岁巳多，椿残萱谢欲如何。后人考德徵齐寿，风雨空山石未磨。
作诗何有寄山妻，甘旨高堂要及时。劝子读书还劝妇，莫将浅眼误吾儿。
出门思母竟何知，到处逢人便乞诗。年少此心须易得，嘱君记取白头时。
收得大函万纸馀，更寻高阁作精庐。何人却出银钩手，赎取琳琅次弟书。
懒把腰肢学小蛮，凉云初月淡垂鬟。携君却好青山去，三峡流泉在指间。
十丈朱旗照水殷，家家箫鼓乐江山。千峰如画供杯酒，不道清时是等閒。
一枕孤云分外清，堕驴归去有无情。岩中只可避丹诏，那得深岩避死生。
百尺亭亭干写空，虚阶浮日水玲珑。青山好共陶弘景，歌枕闲听带雪风。
我亦劳居算五行，三分富厚七分清。春深雨足长青草，数亩山田自可耕。
春来花月胜秋光，也为离人照断肠。何日儿夫重携手，清宵不复倚颓墙。
煮茗遍馀松桂心，引杯延赏涤烦襟。开红成幄翠如雨，鹤叫空庭夜未深。
剪烛巴窗话雨时，翛然太古白云姿。花鲜月出人皆醉，静读黄庭意欲迟。
卫水东流起白波，楼船灯火听渔歌。仙翁本是乘槎客，风雨其如此夜何。
秋水清如雪下船，黄花半委月犹悬。枕当星剑看牛斗，鹤下云汀流石泉。
草堂卜筑傍东林，老去寻山恐未深。江上琵琶自秋月，如何却有世间心。
山行愁雨水愁风，两月风中更雨中。今日一帆天送我，晴湖如鉴夕阳红。
鹊巢何处树深深，苇有新丛水有浔。乍雨忽晴天未定，恐将消息误知音。
小桥南北总春风，多少诗情杖屦中。高阁卷帘还坐我，天涯芳草更无穷。
沧浪水清濯我缨，隔江如听棹歌声。故人相见笑相问，一夜月明三载情。
南方多雨北多风，风雨多时各恼公。二十年来南北路，几回风雨忆江东。
一枕羲皇午梦长，有诗不敢和柴桑。燕山青绕今京洛，却指程门望帝乡。
题书正为山翁问，忽报山翁使者来。坐有香风起何处，山中花在盎中开。
蓬莱路远未能之，水上枯槎也自奇。剑佩森森人似玉，群仙初谒太清时。
新为邻人短筑墙，竹边小径旧升堂。病馀谢客浑无事，童子犹嫌洗砚忙。
黄河东绕太行深，云薄西峰日未沈。万里乾坤同一慨，北南行止两无心。
雨中闭阁自焚香，门外诗来故故忙。梦里风骚犹远在，却教白日破羲皇。
看竹何须问主人，主人读易已忘春。一声啼鸟山居静，境似桃源不避秦。
南湖秋接洞庭波，湖上閒人草结窝。白昼清风足幽梦，月明时复和渔歌。
公曾寄我惠山诗，谓我忧时论自奇。欲向归舟更披写，五更寒卧不闻知。
茫茫碧海上无天，何处乘槎不是仙。回首汉廷千载矣，令人却忆问津年。
三子从容侍一亭，夜深灯火共谈经。因君却愧蒿庵意，曾许春风点瑟声。
他年屡为占慈母，母亦屡占游子归。今日中庭无一事，閒看风色亦依稀。
山中梅比城中早，却为春寒也较迟。多事邻僧添转语，梅迟应待老夫诗。
我醉欲眠君且坐，君如倦坐亦归休。明朝有意抱琴至，歌我风梧满院秋。
半山台殿倚秋空，仙驭荒唐野树红。兴到孤舟更何处，天留高阁惠泉东。
菊花似与寄奴仇，草外秋风傍古邮。下马不须歌旧曲，九原应重感行休。
野花不识春风力，春亦无心为野花。自色自形红更白，祗添诗景与诗家。
野人不是庙廊人，袍笏他年偶在身。昨夜山中看画本，半痴偏说以吾真。
两宿禅房不问禅，夜深无事足高眠。西山松竹东山月，共作清凉到榻前。
何处舟横秋水中，道人家在五湖东。黄庭诵罢柴扉启，一片飞云护药笼。
浮世蹉跎易白头，毋令旧约负沙鸥。蚤知裘剑归山好，不傍风尘作远游。
把酒仙舟个怆神，钓鳌君去大江滨。白云红叶看无际，何处千峰是七闽。
曾嗟雁唳越王台，何处分飞又北来！游子几时归故里，年年秋影落空杯。
七日山中已烂柯，岂期再为道人过？年来鹤驭经多少，纵有无终奈尔何！
一团晴雪乱阶除，雨后名花入眼疏。春来春去天下似，不知何处是春居？
朝辞北寺五云傍，暮指中流万鹢翔。若过江都应系缆，手栽桃李已成行。
秋寒万玉倚云青，青入君山白凤翎。偷得云和千载曲，夜深吹与老龙听。
惊涛一叶海门关，秋浅吴风未着斑。千载宦游今有画，澹烟斜日小孤山。
忆得栖迟泉石间，衡门无事锁常关。日长书困南窗下，燕子惊回梦里闲。
雨浥颓墙草翳空，鲁连千载见高风。愁来自撚鸦翎箭，日落登城射断鸿。
远游三载别青峰，见画长思问竹松。归棹五湖烟水阔，柴门应有落花封。
学炼还丹岁月迟，要观沧海倒枯时。人间甲子成何事，不似山翁一局棋。
为报奚童扫绿苔，柴门长日便教开。晓烟晴日鹊声急，应有故人天上来。
勋名本不到旂常，徒得烟霞冷趣长。林下一瓢桑落酒，谁云得及市朝香。
邻屋白酒近初熟，老子尽日为花忙。将随粉蝶联翩舞，欲趁游蜂上下狂。
初开草堂三五日，池上鸥鹭日频来。桃花枝嫩未堪折，杨柳阴疏还更栽。
天台二月风景新，石桥流水起龙鳞。美人相约看花去，云暖洞房仙帐春。
忆初痴小嫁君时，只道长年不暂离。鸳被未寒挥别泪，愁来心事悄谁知。
别来初种小桃花，艳蕊今成满树霞。辛苦远游成底事，半生赢得负韶华。
恼杀春山怨子规，风前雨里几凄凄。如何只绕深闺树，不向游人醉处啼。
接得封书妾自开，分明说与便归来。千回枕上听春雨，几度阶前扫绿苔。
灯不成花梦欲阑，素罗衾薄掩春寒。忽闻风响秋千索，夜半仓皇出户看。
青青桃李少年时，正好欢娱又别离。直到红颜都去了，却来相对喜成悲。
细展占书绣阁前，不知速喜定留连。恁谁断得郎归日，愿与金钗当卜钱。
黄昏也待睡些些，月影撩人故故斜。帘幕数重花万叠，愁来只是不能遮。
便拟招魂诵楚词，何缘生别故迟迟。临风试学巫阳些，偷把鸾钗挂竹枝。
碧草初看上玉阶，飞花又见点苍苔。年年好景乖人愿，怀抱何时得少开。
生儿岂免涉江湘，身世无成耻故乡。人事由来多错忤，知君不是故相忘。
楚水吴山万里馀，两年方见一封书。都来费得鸾笺纸，何处春江无鲤鱼。
岁岁年年君去家，年年岁岁树开花。年年君去无消息，岁岁花开感物华。
对月临风不自由，都缘触景便生愁。春来总是相思夜，夜夜相思月满楼。
山拥岚光翠欲流，桂花凉转雁迎秋。尧天不老人今古，物色经看几白头。
扁舟一叶次寒汀，云影烟光献画屏。歌罢酒阑人醉后，空馀鸥外数峰青。
云石苍凉径路遥，一声啼鸟背归樵。行边若得仙棋看，不管斜晖转树腰。
寒泉疏竹映清秋，曾记仙人太乙舟。今日逢君同感慨，不堪衰泪洒西州。
书说还家不到家，门前修竹绿交加。竹枝亦似离人泪，夜夜无风滴露华。
昼长无赖倚窗儿，门外秋深色渐稀。邻妇不知人世苦，亦怜秋老叹愆期。
半天风雨泻云屏，笑卧芦花被底清。岂有文章追永叔，倚篷深夜听秋声。
孤村一曲抱清江，别后长怀父母邦。南北相看天万里，梦魂长绕读书窗。
十二朱楼多丽人，红颜绿鬓颊生春。閒情不惹巫山梦，明月清风作两邻。
几回送目上层台，强把幽怀借酒开。归路茫茫杳南北，晚烟连树接蓬莱。
故乡南望隔风烟，客里为家过十年。用尽黄金归未得，五陵豪气尚依然。
自抛逢掖著征衣，书剑飘零与愿违。两地相思归未得，今年犹见雁南飞。
长江千里送归舟，重过名山忆旧游。风景苍苍只如昨，烟波离思满汀洲。
忆昔边城夜未归，臂悬弓剑趁雕肥。杀心今觉消磨尽，鸥鹭从教自在飞。
冰魂绰约带轻烟，万斛寒香雪霁天。吟到孤山诗更好，欲凭孤鹤访逋仙。
笑领徵书酒半酣，紫薇香露湿华缄。秋闱人物多□许，明月知谁步斗南。
山近虚窗云气通，纷纷落叶堕阶红。可人一室清如□，坐听松号万壑风。
乘兴来寻兴尽还，何须相见始为欢。剡溪月落三更夜，风满寒流雪满山。
三月春深杏正开，寻芳能见几人来。昨宵风雨花狼藉，无数残红点绿苔。
五更风露政凄凄，谷口云深路欲迷。马上酒醒天渐曙，如何不听子规啼。
几日林霏暝不开，遥山飞翠入亭台。钩帘闲探春消息，一对寻巢燕子来。
隔岸山风吹薜萝，傍溪庭院晚凉多。文禽飞去纤歌起，人在荷花荡里过。
采采云根五色芝，高山深谷路逶迤。千年苍鹿驯如马，献与仙翁一只骑。
十载驱驰半九寰，热官犹道冷官闲。自惭不似休官者，白眼林泉看世间。
伐木歌残友道轻，利交门巷密如萍。岁寒有约人何在，使我披图眼独青。
风满长林雨满城，重阳时节送君行。故园三径知存否，一幅秋香万里情。
朔风吹雪晓漫漫，共住京华几岁寒。乡国梦成君别我，相思好把画图看。
春到江南几许时，东风未报故人知。陇头便使何当发，欲折馨香寄一枝。
东阁劳君为我开，梅花纸帐绝纤埃。夜凉一枕游仙梦，骑鹤吹笙遍九垓。
天上恩承雨露多，归来双鬓未全皤。何当学就长生诀，坐看桑田变白波。
□泽佳人翠带长，萧萧独立晚风凉。灵均已矣知心少，深谷颠崖只自芳。
城中无竹令人俗，寸土如金不可栽。谁向潇湘烟雨里，挥毫移出万竿来。
老翁何事苦垂竿，霜落吴江水已寒。徒有鲈鱼堪作脍，明时谁肯便休官。
谷中竟夕不眠时，父母心犹爱小儿。红杏满林无力种，此情多感故人知。
客边长日望江南，回雁无书思不堪。渔父得鱼须遗我，腹中恐有故人缄。
诗怀久为俗尘侵，有耳那闻大雅音。折简相招入吟社，多君于我独情深。
一鼓初敲韵未终，好看破镜上苍空。但知光彩依然在，任待骚人说不同。
非弓非镜亦非梳，二十还同一十初。借问嫦娥蚀多少，三分已蚀一分馀。
青山隐隐白云深，溪上茅堂古木阴。阅罢残编清坐久，数声啼鸟隔幽林。
泪痕如雨恨如丝，肠断银河欲渡时。儿女不知离别事，只言今夕是佳期。
一度登临一惘然，古祠荒树暗蛮烟。欲将手挽银河水，静洗炎方看碧天。
一轮明月浩无边，落影千川处处圆。在地有川皆有月，月轮元自不离天。
两朵能行白牡丹，妒花风雨忍相残。主人不吝东风面，明日还来一倚栏。
香似梅关马上闻，江门晚树晓氤氲。上林本是看花客，一见花开便忆君。
凉生绿竹温风软，暑涤清流夜气寒。香坠荔枝红簇簇，影欺荷盖翠团团。
匆匆时节逼年光，客子愁随至日长。遥忆故园今把酒，家人应说在西江。
远嫁胡沙过十秋，哀弦弹怨不弹羞。诗书徒继中郎业，掩卷何颜看柏舟。
红白缤纷草树斑，路人遥指是花山。谁知紫塞黄沙裹，亦有春风着玉颜。
屈指流年四十过，鬓毛才白两三科。边城几月风霜苦，把镜朝看白更多。
夏屋崔嵬四面开，攒青飞翠望中回。何人当日操铜斗，曾向山中灭代来。
春风庭草上青袍，双眼乾坤见此豪。叹我浮名成底事，黄尘回首定山高。
黄叶秋风思渺漫，为郎惆怅怕郎寒。殷勤好寄边衣去，蓬首无心对镜鸾。
弟劝兄酬累十觞，阳关声里又斜阳。天涯此会知何日，夜雨寒灯忆对床。
淩烟高阁逼崔嵬，芜没千年不再开。何似溪山长不改，小舟时载月明来。
玉阶辞后隔关山，镜里流光似转环。又是困人时节至，龙盘慵整凤笙闲。
咫尺长门限玉墀，春风辇路长苔衣。花边日落帘栊暮，闲看双双燕子归。
永巷秋风老妾容，主恩何处着人浓。明妃莫恨龙沙远，对面宫墙即万重。
山上有山归未得，白云归处寄乡心。三年一别不相见，先垄应添碧满林。
空斋长掩白云深，探尽囊中换赋金。莫道官忙身老大，八千里外望云心。
南望千山无尽期，几回吟断四愁诗。游丝不系春晖住，欲语潸然便泪垂。
江南江北望烟波，岁岁无如老去何。蝴蝶梦中家万里，几时回首一高歌。
家在寒塘半掩扉，年年相望两依依。玉关此去三千里，迢递无因寄远衣。
多病多愁损少年，封书寄与泪潺湲。窗残夜月人何处，楼上花枝叹独眠。
柳底花阴压路尘，风光别我苦吟身。春风堪赏还堪恨，一片花飞减却春。
一片花飞减却春，半随流水半随尘。临阶一盏悲春酒，似共东风别有因。
一寸相思一寸灰，红颜无奈落花催。九原莫叹三光隔，可是英灵许再来。
清明时节雨纷纷，泪洒东风忆细君。艳骨已成兰麝土，梦来何处更为云。
夫容肌骨绿云鬟，雨散云飞一饷间。两处茫茫皆不见，柳花帘幕玉钩闲。
旧事凄凉不可听，相思一座鬓星星。窗残夜月人何处，银烛秋光冷画屏。
肠断春风为玉箫，越山无路水迢迢。床帷半故帘旌断，一点山瑩照寂寥。
生涯心事已蹉跎，况复新秋一雁过。借问道傍名利客，天涯归计欲如何。
离思茫茫正值秋，寂寥灯下不胜愁。世间甲子须臾事，昨日少年今白头。
拳石谁栽几叶蒲，无端生意满新图。炎凉不改此青碧，百草丛中独丈夫。
百卉千花不敢先，岁寒丰度独清妍。江湖一枕罗浮梦，两袖氤氲月满天。
百雉孤城万仞山，边烽无警戍兵闲。安危倚伏寻常事，为报将军莫破颜。
长竿短笠心自如，此翁取适兼取鱼。人间理乱都不管，醉来独笑醒三闾。
青山绕郭水穿城，草绿天南万里情。几度寄书书不到，东风吹泪欲沾缨。
仙梵嬉游半日陪，岩前金碧映楼台。好山入眼看无尽，他日携樽拟再来。
青山四面罩烟霞，啼鸟声声傍野花。不是黄昏灯火见，谁知竹里有人家。
谁教尔我别离多，仰彼苍苍可奈何。浊酒一杯愁未解，唾壶击碎不成歌。
木犀香透越山云，记得根从海上分。恨杀西风夜来恶，一枝摧处正愁君。
近来天地少闲人，偶此倾杯对月真。啼鸟未知秋过半，落花犹错认残春。
风来松涧长丝竹，月丽山花尽绮罗。秋酿一瓢歌又舞，争教老子不婆娑。
四野秋风两袖飘，沿溪问处未辞遥。年光已换十馀度，依旧柴门锁石桥。
三岁罗浮几次过，分蓑曾共卧烟萝。月明风细归槎静，隔岸时闻欸乃歌。
烟波咫尺便天涯，阆苑人间莫浪嗟。芳草出门伤客路，东风游子未辞家。
使君立心不立产，使君贪义不贪金。不是贪泉不清泚，贪泉聊试使君心。
平地无梯到九层，世间惟有圣人能。千佛不知人不见，休将萤焰指为灯。
万事伤心在目前，月光如水水如天。春风掩映千门柳，不见黄鹂见杜鹃。
心欲成灰眼欲枯，真容无计变头颅。衰怀亦有荣褒望，未识君王出猎无。
一脉连江水气通，时消时长与潮同。供炊来往人何限，饱后都忘造化功。
城西深处暂盘桓，老得微安少亦安。独喜官中好消息，不知风雪五更寒。
灯花频卜梦频猜，江上何年一棹回。最识孤怀是明月，夜深时入小窗来。
天意于人有浅深，人于天意岂容心。一行一止惟时耳，此道堂堂古到今。
苍翠堂前两树花，两禽巢结两枝槎。雌雄覆育时来往，相对相忘乐岁华。
一别年光四十馀，两天风月各如如。山深地僻逢人少，不是无心懒寄书。
分明孤射旧精神，斜倚东风酒半醺。春老莫随流水去，恐教多误问津人。
孤山山下访逋仙，仙去山空鹤未还。月色风光三万斛，无人争破尚依然。
故乡别后今八载，百载能堪得几回。梦里菟裘归有计，到家烦报水边梅。
丹鼎刀圭炼欲成，罗浮归路一壶轻。道人识得扬州鹤，少有腰缠便不胜。
双眼如星君尽有，眼中明月汝知无。莫云明月青天上，明月由来任此躯。
万顷西湖水贴天，芙蓉杨柳乱秋烟。湖边为问山多少，一个峰头住一年。
八月梅春便有春，况于花锦一般匀。不堪吟笑东城过，得似尧夫有几人。
春来自怕客衣寒，砧杵封书手未闲。身达黄金人万里，长安常望寄家山。
漫天柳絮雪纷纷，万里家山入梦魂。风景不殊人事异，可怜买酒过江村。
拂风清影隙中来，光景相逢又一回。抹粉涂脂还竟日，不知芳草满庭栽。
大袖婆娑拂点苔，玄都观里眼重开。道人已远休相笑，何事花边又再来。
云破金碎月满台，春晴冷坐笑颜开。一枝不上佳人发，残落还教蝶梦来。
俯仰从容天地间，时来乘兴可登山。何人说破长生偈，不道閒中更有閒。
十年故旧天涯远，一朵灯花夜半红。不是剡溪兴欲尽，月痕争与雪痕同。
破帽春风闲弄笛，梅花落处妙无声。长官不到江村外，剩水残山眼独明。
水隔江河云隔空，几番离思水云中。乡关日暮知何处，云自西飞水自东。
荣华已沐天边雨，潇洒还生石上云。一段好音归孔操，只今曾有几人闻。
天将秋夜两平分，此景于人孰不均。惟有月光分不得，一杯饮我一杯君。
七载长安未到家，白云长望驻天涯。今朝纵有登高兴，为望孤云不为花。
遥望匡庐紫气开，芙蓉天畔倚云栽。重阳不尽登高兴，飞上千峰归去来。
园待公归岁欲深，公归不待竹成林。从来出处非容易，白日青天识此心。
短亭行色一囊琴，传食仍挥卖马金。芳思便应轻万里，梅花满路打乖吟。
武帐鸣飙秋气高，元戎扶醉较龙韬。谁家绿树朱门寂，不听山呼听百劳。
野兴逢山苦欲生，即嫌新涨乱江声。西岩未暝东岩白，棹过前溪弄月明。
掌上琉璃绿雾轻，茂陵何处乞金茎。情知不似莲花味，别是将军酝籍生。
乳鹊巢成旅雁回，幽栖引兴亦遐哉。闲园若谓无车马，黄叶何因一道开。
古木交阴水漫川，野人相对石床眠。幸抛旧梦谈新梦，莫问悬车今几年。
嬉谐长笑不能棋，坐向林塘撚素髭。爱杀饥鹰轻且捷，衔鱼飞上木绵枝。
鼓角城头杀五更，瑶空太白尚西行。飞铃偏绕游仙枕，搅得周公梦不成。
偶从方外访瀛洲，半在筠筇半在舟。一树扶桑春似海，白头思杀御风游。
梅花驱我发新狂，自把长镵斸早霜。何必琼瑶拟颜色，可人耽赏是孤芳。
柳破融风淡不寒，曾偷青眼傍雕栏。朱帘半捲花如雪，燕子巢成春已残。
一栏如绮复如霞，夺眼葳蕤眩欲花。名酝不辞同引满，即拚烂醉是生涯。
几载思乡却暂归，白头相对更依依。江边正拟扶筇别，万里清秋见鹗飞。
满林风雪愈精神，独抱冰资占早春。忆得罗浮香梦冷，夜来谁念苦吟身。
塞风吹雨杂鸣鸾，日影西沉树色寒。歌舞不来春又尽，飞花无语过阑干。
得莫欣欣失莫悲，一毫荣辱不须疑。白云舒卷自舒卷，有酒在壶斟酌之。
得莫欣欣失莫悲，虫肝鼠臂亦何辞。格天事业不足侈，一片浮云过眼飞。
得莫欣欣失莫悲，隙光于我有何私。落花啼鸟春归去，绿鬓朱颜能几时。
燕台离思苦依依，满目红尘隔翠微。十载罗浮曾有约，不知何日得同归。
竹须长有不须繁，闲里时时执斧看。君子洗心如洗竹，荒枝休得到千竿。
竹下池边怪石多，侵苔长坐自摩挲。虽然不管人间事，时或难忘击壤歌。
此山之胜甲东吴，左带三江右五湖。四海于今称圣主，扁舟知得意应无。
玉台隐隐翠微中，千尺昆崙枕碧空。云散烟消有真景，玉岩龙井共无穷。
傍柳随花过碧浔，疏蓬短艇泊溪阴。披蓑带雨携童去，笑弄西湖春水深。
峭陟穷登眺远时，千峰云外碧如围。放弥六合收盈掬，此理于今信不疑。
残断摩挲延祐碑，甘泉石下岂人为。祇应题复甘泉洞，笑共山灵一语之。
擢歌歌罢夜燃灯，烧竹煎茶待我清。久欲黄冠归一曲，借眠今日得无情。
小石桥居天小脩，藤萝十丈缀悬旒。玉玉割与蓬莱股，流落于今在海陬。
江山由我不由人，由我方为自在身。高处振衣还洗耳，落花啼鸟尽天真。
自笑衰翁八十年，飞云顶上访群仙。天风吹衣白日暮，两手捉笠行中天。
老来老去元无事，江月江风他自吟。邂逅千里云水外，相看一笑暮烟深。
岩中自有一乾坤，云作衣衾山作垣。况有天花来作供，长裾何必曳王门。
色香味总闻三绝，荔到名园品绝奇。地远独便人不见，中州何物拟伦之。
生天生地同生云，云与天地不必分。此云平生吾爱之，一半飞云难让僧。
也须插柳记巡年，东巡西民望眼穿。丹心自照清江水，却笑山阴爱一钱。
掉臂安行更不疑，千秋遗叹未之思。即思仁在其中矣，不是他乡外至之。
万青一色拥柴门，九曲六流同绕村。山水不知行客老，年年芳草游王孙。
苍翠亭亭傲雪枝，间桃间柳亦春猗。东风移入骚人宅，一日多于一日诗。
半酣画里看芙蓉，仿佛西湖二月中。冷蕊疏枝无处觅，安排杖履又随公。
白社非陶社未光，可堪长笛怨山阳。多君弄置当年调，留得横斜满树香。
烟云逼眼尽诗情，落笔何时造次成。近体看君新入格，西山从此著诗名。
南溟水月来茫茫，何处无诗载野航。海月开樽望三益，不应遗响断横塘。
山中毛颖不中书，颂祷惭来一字无。太酌径须从沈老，苦吟时复见黄初。
日日湖边见雁归，行人强欲试春衣。东风一夜寒犹峭，不见花飞见雪飞。
雪点头颅云作衣，每凭青鸟下瑶池。石城金室春何限，都入萱堂献寿卮。
未问黄花开未开，主人新酿满云罍。凭轩语笑秋容淡，已觉寒香细细来。
谈麈顿销夷檄变，思莼忽动故园心。南人引领惊相问，为爱甘棠一片阴。
桂作浮梁石作山，曲亭回径叠朱阑。登游不尽倦还坐，仍是方塘半亩间。
琼南江表更神京，三处相思共远情。寒漏递催清夜永，愁襟空对一灯明。
四山如画雨初晴，古木萧森接太清。云外楼台方外客，不知人世有蓬瀛。
叠嶂攒来约百川，海陬无地著蜿蜒。女蜗应恨为谋短，不补东南只补天。
亭翠春浓禊事修，琼觞流曲倡还酬。夜深惟有溶溶月，长照新亭一段愁。
茶鼎炉熏昼渐长，筠帘高捲燕飞忙。梅株已老根如铁，青子离离缀短墙。
虚盈相荡验阴精，光未全亏魄未生。争似西山千仞碧，不曾亏缺不曾盈。
菊花原不待秋开，自对东篱自举杯。莫把轻枝斗风雨，重阳问我赋归来。
莫嫌岁晚看花迟，到我来时有紫薇。谩捲轻罗当新酒，明朝风急恐离披。
兴来披竹穿云去，偶到林塘坐一亭。寂寂乱峰疏影外，数声鸣鸟午风清。
妍颜照影铁泉流，一度临流一度羞。云鬓变霜心已碎，病躯山外更何求。
洞里寻真得暂过，淡烟荒草蔓寒坡。乖龙不起应成癖，满目晴云柰尔何。
世路蹉跎感岁年，梦中招隐是何仙。遥应不负山灵约，早晚移家入洞天。
梦入天台迹未芜，双峰楼阁接天孤。凭君一滴清溪水，为写丹霞万丈图。
树作亭台山作城，春来岩壑更妍清。棠梨一夜催花发，多谢东风太有情。
四月深山暑气空，半林明月罢孤钟。芳阶更有何人到，独倚云根对晚峰。
自怜衰病卧荒林，白发朝来已半侵。灰却廿年豪逸兴，焚香相对只论心。
澄馀心地觉清娱，茅本无根岂有殊。留得年来真种在，与君同看月中株。
海外幽栖誉已驰，独怜孤影远相依。遥知陇蜀山头过，怪得南来雪满衣。
西风三径雨潇潇，又见晴烟满柳条。高枕更无轩冕梦，梦中犹自咏渔樵。
湖上林风相与清，山头落日半轮明。酒阑却忆十年事，银汉遥应接凤城。
翠枝珠蕊晚尤奇，开待寒梅欲吐时。似傲清霜犹未足，更扶雪色峙东篱。
浩浩天潢水一沦，漱流吾爱洗心人。濯缨堪笑歌童子，不道沧浪怕涴尘。
刺史门前未蹑踪，春深如海醉歌童。镜中留得朱颜在，岩壑风流岁岁同。
夜听吹笛满空山，睡起寻梅古寺间。一种孤芳谁解得，漫从僧舍伴云閒。
声远题高古不如，六年再睹右军书。春光四壁龙蛇动，画寝能醒病宰予。
笑尔巴声和独多，引商刻羽便蹉跎。几回欲答飞凫句，遗响沉吟岁又过。
正喜龙飞景运新，白头击壤任微臣。扁舟漫说鸱夷远，绿浪红渠也自春。
一曲清商酒数行，银河未落月犹明。欲知天上人间事，请看牵牛织女星。
昨夜西风撼我扉，不愁吹叶落梧枝。祇愁吹到头颅上，短发星星见二丝。
丛菊飘金映酒杯，故人一别思堪裁。君家此去无多路，莫遣音书隔岁来。
月移疏影罩墙隈，隐隐清香带雪开。自是江南风景好，半空飞下紫衣来。
江南江北是通津，尽日舟横楚水滨。休向斜阳辞击楫，隔江应有未归人。
极目青濛鸟道天，飞沉今古谁差贤。柴门胜事花如锦，我自吟诗看月眠。
初觉花开三两枝，便看烂熳更相宜。从今难却春风意，日日花前醉酒卮。
秋日园林千橘香，柴门几席秋风凉。我寄冥心与萝月，閒倾尊酌问羲皇。
往有高人李谪仙，停杯向月问秋天。即今汗漫清狂赏，又见风流期昔贤。
世事浑如流水过，百年生业寄耕渔。兴来独咏羲皇曲，愧似相如赋子虚。
陵谷依然世自移，逍遥霁日白云思。五陵事业馀秋草，一曲清词异代悲。
物外田园堪寂寞，云中鸡犬称人閒。蓬莱深浅何须问，笑指乾坤阖辟间。
罗浮万丈摩晴空，朱明日日皆春风。何当跨鹤飞云顶，数尽高低大小峰。
长傍青山与白云，一溪流水绕柴门。竹床睡起无馀事，风送荷香正启樽。
万竿森玉绿峨峨，碧落风生舞凤多。雷震禹门波浪急，蛰龙翻土出龙窝。
小色空含雨后青，此生何地会阳明。晓烟万树笼啼鸟，犹带当年旧颂声。
酌酒狂歌对万山，乾坤浩荡几何关。罗浮老鹤应相待，何日乘风自楚还。
花种寒梅是大家，万千红紫向谁誇。乾坤正气凌今古，莫把寻常看此花。
石门流水出江门，一酌浑如酒半醺。袖带暗香人未解，月明移棹动溪云。
浩荡乾坤白昼閒，数椽茅屋傍青山。无忧仙子知何处，王母瑶池宴未还。
六鳌为属任公子，尽日丝纶捲钓竿。江畔漱流无一事，逍遥天地看鹏抟。
雨馀归路净朝尘，草色新州又一新。飞舄我携聊赠子，好乘霁日步嶙峋。
长江万里鲸涛险，绝壁千峰鸟道微。十亩桑田原可乐，月明牵犊荷犁归。
挥扇岂徒清汗暑，验时应自惜分阴。试看春过浑无几，已见炎蒸入葛襟。
仙子凌空跨鹤来，碧桃香荐紫霞杯。不须海上论筹算，祇看梅花岁岁开。
老剑独磨知岁久，短檠相对忆更深。东风物色年来异，又喜看春到上林。
乾坤邂逅识同心，孤鹤横霄度好音。影透碧云劳仰探，令人不语独沉吟。
贝叶琼枝万颗丹，累垂当户压雕栏。炎天冰碗浆沉玉，相对浮瓜午共閒。
紫薇天北有三台，此寺天台天与来。我与天游空一望，万山苍翠总低回。
千花万花日暮飞，石头渡西江舸稀。无钱取醉禁愁得，芳草如烟人未归。
十二巫山日欲曛，相思谁更梦为云。烟波渺渺孤舟远，独折疏麻一寄君。
精庐新卜蓼花洲，隐几萧然已觉秋。坞西有客期未至，日暮临流看白鸥。
冒寒曾上抱旗山，逸步飘然不可攀。明日招魂向山上，江南摇落早知还。
忆君同泊海西津，夜半围炉酒百巡。今夜扁舟惟有泪，满江风雪觅何人。
金屋沉沉积雪光，卧听宫漏近南廊。月华若向方诸照，应为长门滴数行。
滴尽寒更睡不成，乍疑双瀑月中鸣。可堪独剪西窗烛，闲却山房夜雨声。
三年梦远怅如何，江海逢君秋色多。谁见幽人独醒去，依依残月照藤萝。
访君灯下砌蛩啼，月满千山霜满溪。从此相寻知不远，梦来应过浣花西。
高楼送客夜悠悠，独立风烟咏四愁。归去故园谁是伴，雪晴江上一孤舟。
玉貌临风几欲仙，掌中歌舞为谁怜。自知不洒门前叶，只待羊车日似年。
雪过青山马上看，故乡千里岁将残。遥知祀灶比邻会，独念征人驿路寒。
群玉诸峰不可群，斗牛千里此中分。荡胸渺渺飞鸿去，天畔遥看一片云。
许下长途片雪残，貂裘狐帽过春寒。题诗誇向江南客，嬴得琼瑶马上看。
碣石宫前偶卜居，都亭奏记未堪书。上林亦有相如赋，五色云中望玉舆。
一出金门奉紫泥，孤灯日观听仙鸡。君看东海扶桑影，高照长安玉殿西。
千金裘马未须论，岁晚天涯短剑存。独少归装双白璧，应知不是过平原。
红杏开时杨柳新，乐游原外曲江春。锦袍醉插宫花去，马上风流第一人。
万年明主是羲皇，纵饮何妨白发长。君见东篱佳色起，小园偏得上林霜。
江上归来鹤是丁，山中烟雨湿松铭。华阳似忆仙家使，明月三茅夜夜听。
高寻海岳片云垂，绝壁天风万里吹。笔冢已荒书带萎，临池犹似学书时。
高斋宾客未全贫，杯为黄花送百巡。毋论积薪犹不调，十年持戟是何人。
宾客通家似孔融，标鲜满坐有兄风。一时童子即无数，看尔含香入汉宫。
烟光漠漠万家寒，京洛春游兴未阑。细草沙平飞骑过，玉楼窗小醉颜看。
佳人怨别碧云期，词客高僧亦□□。□得清光粲成绮，江淹能拟惠休诗。
梅花枝上鹊寒栖，雪涨江天月满溪。词客挥毫何处醉，玉壶春酒秣陵西。
离垢先生旧有园，黄花三径喜犹存。篮舆半醉归来日，尚有柴桑浊酒尊。
小舟能送酒如泉，七十鸳鸯五色莲。似是看花韦杜客，凤城宫殿曲江边。
盏为黄花送几巡，夜深烧烛尚留宾。独怜不敢登坛赋，五鹿偏愁折角巾。
岭南何但隔天涯，只见长安不见家。马上风尘犹是客，年年空自忆梅花。
酒后挥毫气未平，盖棺犹是鲁诸生。可怜江水东流急，无复烟涛八阵兵。
君从花下忆天涯，予亦长安五见花。惟有青山怜倦客，几人容易得烟霞。
雁天新月照残霞，何处征人不忆家。岂是一官留客久，凤城楼阁曲江花。
千寻浮玉有高台，云气多从树杪开。携客版桥桥上望，片帆西向大江来。
寒深汀树郁苍苍，岁晚扁舟尚异乡。何事词人能寄忆，风流江左愧周郎。
钟山南署玉龙蟠，带得罗浮一树寒。谁谓分曹犹隔舍，今宵不共故人看。
曙色鸣钟曲槛凭，隔林经梵听山僧。宰官身亦称居士，为问西来第几灯。
岭外梅曾寄一枝，正逢彭蠡雁飞时。傥问丹成何日去，朱明洞口最相思。
长安骑马候晨鸡，风雪催班更早啼。高枕十年容倦客，五更听雨海楼西。
城市纷纷逐岁华，不知春色满天涯。云深古洞无人到，开遍桃源几树花。
庭草青青照昔年，图书千载发幽传。几回独上萍江望，风定光生月满川。
绿树鸣蝉尽日闻，炉香绕篆气氤氲。羁怀多少关心事，遥隔天南万里云。
鲁北湖光水接天，长堤百里断还连。夹河多少垂杨柳，无限春丝锁暮烟。
当年曾共卧风烟，今日分毡各一天。惟有山头旧时月，夜深随隙到君边。
路入云林一径斜，红尘飞断即烟霞。江南小隐无多地，杨柳阴中祇数家。
细草烟萝郁不分，玉泉飞下坐间闻。幽花莫覆岩前石，留与僧来看白云。
月下翩翩舞且歌，省中尽日细婆娑。羽毛自信不相染，纵有风尘奈若何。
万仞云衢拟子登，一鞭归马激谁膺。今宵肯歇归与兴，还看中秋月色明。
如天斯道岂难登，有孔铸颜便服膺。今日与君须尽醉，藤萝石上月将明。
飘泊江天不系舟，断桥红雨涨春流。酒醒斜月沧浪外，笑倚东风看白鸥。
兴尽流连倒绿樽，山中风景不胜论。半岩斜日樵歌近，好蹑云根出洞门。
逆旅相逢意惘然，十年魂梦一灯前。虽教乍见相分手，犹胜山阴夜雪船。
白云悠悠祇在山，流水下山不复还。兴来扫石坐终日，花落花开人自閒。
柳花飘白桃花红，风送花香落酒中。烂醉春光不归去，閒愁万缕总成空。
叶落吴门一夜霜，悠悠离思海天长。殊方不为无知己，自是人心恋故乡。
路入天门眇九州，三山隐约海东头。此身迥在云霄上，俯视黄河一线流。
尊中有酒未为贫，阶下有花长是春。把酒看花须尽醉，百年能见几閒人。
邮亭官柳乱啼莺，几处笙歌送客行。歧路东西不同去，春风一样别离情。
花映楼台日日春，湖中烟景世无邻。千年惟有青山在，见尽无穷歌舞人。
一上瑶台露气浓，参差万朵绿芙蓉。鼎烹石髓调玄鹤，剑拂云衣跨玉龙。
鼎里黄金何日成，尊中绿酒且须倾。忘机惟有沙鸥鸟，流水浮云亦世情。
一度春回一度香，是谁遗我紫明珰。扁舟拟入洛阳去，折尽寒琼二月芳。
龙门一派禹门来，龙起何须青草堆。家近南溟春浩荡，九天云影欲成雷。
云根一翠蔽山阿，尽是寒标不改柯。草阁惠风灵籁发，天然秋宇泛笙歌。
潮长江边已放船，离情犹系柳条烟。倚楼客子今何在，南浦歌残益惘然。
檐前日夜纷纷雨，槛外园林处处萤。徙倚独怜词客远，满途兰若为谁馨。
昔年曾共听秋声，高阁藜灯一样明。今夜独含悬榻愧，紫微空照月华清。
终风带雨摧舟楫，逆浪通潮涨海波。信宿江门如有待，昔贤曾此钓烟蓑。
九月授衣怜此日，长途游子忆前秋。曲终江上人何在，肠断芙蓉不系舟。
爱尔故悬今夜梦，见予犹似昔年时。醒来意气俱寥索，涕集寒衾有所思。
门对西山喜结邻，那知爽气忌游人。双凫不见空留舄，吟望停云独怆神。
几度寻梅出帝京，冒寒驴背句偏成。霜飞涧道瑶华洁，霰集云根玉屑清。
还家最喜过中秋，塔影阑阶果乱投。老大恐妨少小乐，自邀明月上高楼。
梧桐叶尽冷秋光，乍出惊看鬓有霜。回首烟霞高阁里，空山无恙任相羊。
谢病归来少识邻，枕流漱石隔嚣尘。惭无白酒堪为醉，赖有青山肯寄贫。
昔年虚受染丝方，此日俄经点鬓霜。非为愁来生意早，祇缘忧入丈人行。
沙渺云长木叶稀，举头又见雁南飞。渔翁一路西江艇，经岁经年胡不归。
旧游丘壑梦相寻，薤粥谈玄坐绿阴。醒后独怜人去远，五更风雨十年心。
恼怀最是木兰舟，率意乘风天际浮。日暮江楼频极目，微茫斜倚赋离愁。
千叶风摇墙上出，数花雨洗眼边明。多房多子人相问，罔觉流莺并坐声。
平生性僻苦难任，梦里徒吞五色禽。作赋非才惭欲死，长杨奚翅万黄金。
高人晓出未曾还，石竹菖蒲自作閒。安得云函开玉检，即携三绝候重关。
有客西归载酒从，离杯一掷恨重重。帆飞影尽沧江破，水色遥连若简峰。
忽忆逃名旧布衣，烹葵爱客共依依。何当一别将秋暮，菰米莲房水上稀。
赋就长杨芳桂丛，隋珠早已动三公。新都云树悬孤梦，便泛秋槎逐转蓬。
长安击筑几高歌，朔雁吴云奈尔何。东阁秖今虚席待，莫将书剑滞烟萝。
沿涧穿溪一径长，拂云晴树郁苍苍。绝幽疑是天台境，隔水蝉声送午凉。
仙客蓬莱侍直还，晚怜休沐得仙山。聊堪吏隐人间世，欲赋郊居未拟閒。
罗浮门户辟朱明，紫气灵风散化城。此去升真知有路，餐霞谁许学无生。
夹道青松十里赊，云霞深处有仙家。藤萝昼掩无人到，落尽春风几树花。
此日相期汗漫游，独寻猿鹤北山头。池塘花落无人管，空锁蝉声一院秋。
今朝相送五云间，春树犹含冰雪颜。明日相思定何处，满天风雨过秋山。
一雨秋山爽气深，主人坐我秋云阴。披图莫诵秋声赋，玉树萧萧愁客心。
曲江宴罢几经春，君入荆兮我使秦。往事祇今俱莫问，与君同是倦游人。
三江遥接楚天来，二水中流越岭开。定有蛟龙从此伏，凭君色笑动风雷。
先朝抗疏柏台臣，云是南中第一人。二十年来持斧处，至今风动八闽春。
偃仰悬崖几度秋，老龙蜕骨入林幽。扶疏直节干霄上，化作长虹跨九州。
七篇仁义游梁日，三叹归欤厄蔡年。年少于今推茂宰，悬知吾道在中天。
有弟抱奇千里去，立谈浑是骨肉亲。可怜赋就时难遇，空负岩廊荐引人。
故人十载卧青丘，不学康浪去叩牛。何意清朝重耆旧，翻然结绶上神州。
承家世笃孤忠远，报国心悬白日高。海上于今频北望，宸衷应已念西曹。
月到天心影满湍，盈盈万顷夜光寒。举杯邀月舟中醉，来去应同镜里看。
清晨坐起思纷纷，满径苍苔不出门。欲奏朱弦还复罢，萧萧风雨又黄昏。
阴风捲地马蹄疾，拥路霓旗迎晓日。红轮天上薄朝云，黄沙白草皆青春。
莫问诗仙与酒仙，相携飞舄遍山川。行歌五岳随明月，每处峰头住十年。
冥鸿万里知何处，乱蝉白日鸣高树。缥缈江头一片云，朝来散作千山雨。
俯仰空斋常晏如，圆天为盖地为舆。坐看千古经纶事，却恨从前不读书。
野寺钟残北斗斜，蓟门烟树客京华。侧身戎马经过地，明月凄凉听暮笳。
东风吹暖到江城，晚向沧浪一濯缨。却忆山阴修禊日，飞觞流水不胜情。
银鞍金毂簇千门，拾翠遗珠事总繁。醉踏东风闻笑语，空怜春梦去无痕。
东风吹下烛龙烟，帝里河山锦绣妍。天上玉壶春似海，人间弦管夜如年。
执戟当年侍汉庭，独排高议上青冥。风尘挥手江天远，犹知金门忆岁星。
兴逐山颠一振衣，山云长旁海云飞。天南云物无穷趣，都被游人眼带归。
鹊散萤沉罢晓妆，为谁脉脉懒成章。停梭愁绪知多少，不道机丝万缕长。
天孙别院锦成云，占断明都万有春。一样东风花几种，不堪啼鸟更撩人。
日日蒹葭绿满船，不堪秋色浩无边。江深路远思乡苦，更见三更月上天。
长风万里起沧波，画舫行春喜气多。堪羡道人无一事，浩歌清夜对姮娥。
东篱金紫喜联芳，素锦添移白玉堂。谩道秋容元冷淡，秾华丛里载寒香。
双鹤高飞薄太清，罗浮东去是蓬瀛。丹砂未就沧洲晚，孤馆采芳空复情。
仙仗飞黄御九重，太平仪卫自雍容。由来海国钟神秀，长向天闲护六龙。
偶来蓬岛倚层霄，恍似天台度石桥。倩采紫芝情冉冉，转怜青犊思迢迢。
柱撑天阙出嶙峋，虹跨银河落涧津。粤客独来翘首立，五云高处不胜春。
亭亭仙掌屹云端，长挹东皇势郁盘。绝顶可能翔独鹤，凌风容与驾双鸾。
荷弱风来不自持，那堪水面受风吹。金鞭横截垂杨过，调妾珊瑚知是谁。
跨鹤仙人驭紫烟，玉楼西构二云边。孤骞半倚青藜阁，太乙清辉夜夜燃。
兀坐幽窗俗虑无，炎天过雨鹤声孤。开帘云水鼍峰度，徙倚閒情问钓徒。
庭前松竹翠交加，隐几悠然草白麻。九转未能论出世，只凭虚室寄烟霞。
玉树琼枝照眼明，寒窗披卷梦魂清。夜来堪与君王对，半部当年致太平。
东海北海龙潜起，何如南海凤孤骞。平生亦有□门梦，欣慕何缘为执鞭。
二世河山已改移，五株犹冒受封时。昂藏似愧虚名污，贻笑商岩四紫芝。
幽亭半面俯崔嵬，槛外波光一镜开。何处旧游偏得似，白云孤倚妙高台。
洞口人家生事饶，桃花春水木兰桡。红妆绿鬓谁家女，隔树偏窥半面娇。
潦倒堪从孔北海，渊源并溯鲁东丘。握兰相对怀深旨，倚剑光芒射斗牛。
盈盈秋水恍银河，登泛时随八月槎。织女支机君莫问，人间往事已蹉跎。
为忆青楼春望违，美人应泣燕于飞。可怜红粉俱销尽，不见人归见燕归。
客子临高万里情，扁舟东望即沧溟。笛声且莫悲杨柳，杨柳如今树树青。
万里题诗到薜萝，不知秋色傍人过。他时九曲能相访，与尔中流闻棹歌。
广陵一叶落梧桐，斗酒看君意气同。二十四桥秋色迥，参差吹彻月明中。
孤帆斜日转波心，万顷波光似跃金。独立船头成怪望，江东何处五云深。
黄河洗剑跃双龙，神物由来一偶逢。自古战场羞竖子，不知仙路好相从。
黄河洗剑跃双龙，人物由来一偶逢。今古战场羞竖子，不如仙路好相从。
楼阁岧峣倚洞天，烟光流紫拥檐前。凭高谩觅升真路，荏苒云间有鹤翩。
大雅遥从海上鸣，一时南国重连城。请看彩笔留题处，长共山光薄太清。
万壑松风涌翠涛，千岩飞雪度江皋。游人载酒春如海，何处吹笙醉碧桃。
秋空仙掌现云端，疑是金茎捧露盘。月出明珠悬玉腕，西风吹影逐飞鸾。
傍石穿林好卜居，十年踪迹倦游馀。此身合寄青山傲，静看岩云自卷舒。
星槎秋杪泛银河，千里罗浮一夕过。独倚西风吹玉笛，碧空凉月万山多。
岩前乱石本嶙峋，洞口桃花片片新。流水自鸣丹灶冷，餐霞难觅旧时人。
征帆朝发越江边，离袂销魂倍黯然。后夜家乡明月里，不堪翘首白云天。
桃花双脸带酥胸，歌得霓裳玉树高。更道掌中能妙舞，几回肠断五陵豪。
秋风淮水下如倾，云际征帆片片轻。目断平原双倦鸟，夕阳无限故乡情。
来时共赋匡山雪，去日愁看帝里春。君去我留俱落莫，东风吹柳为谁新。
去年花满帝城新，今日天涯忆故人。莫怪尊前易惆怅，东风别是一年春。
不缘南陌怨归人，何事云根托幻身。春色似怜鬟鬓改，年年花绕石傍新。
坑灰飞作垄头尘，报国还谁解致身。世上有书焚不了，一编留与为韩人。
春晴日日见花开，岁月无情短鬓催。花间几奉连枝会，乐事非关在酒杯。
千年汉将有铜标，谁道明珠久寂寥。从此月明歌吹入，轻鸥千点送寒潮。
台榭参差枕水湄，夜深箫管未休吹。繁华此日知何处，惟有垂杨拂地丝。
脩竹檀栾候馆东，别来相见又秋风。囊钱莫更频沽酒，我是愁中君客中。
花如琼片叶如云，隔水残霞日半曛。欲采幽芳频寄远，断魂何处识湘君。
岂是瑶台秋夜迟，泠泠风露月斜时。步虚声散飞琼起，误落云鬟第一枝。
宫阙玲珑向晓开，有人云此是瑶台。梦中不记仙凡隔，听得鸾笙几奏回。
至后寒山纷落木，夕阳茅屋几炊烟。天涯容易愁孤客，莫更西风送断猿。
越水吴山路渺漫，孤舟偏觉别程难。愁心莫对清霄月，添得游人两鬓寒。
几枝临水复临堤，灼灼东风日又低。莫倚晚霞争艳色，春光强半雨中迷。
百花如绣拥苍屏，云是先朝学士亭。览古莫将商调按，夜深沧海老龙听。
海内元龙是俊流，郡齐空抱济时忧。不堪多难逢摇落，谁与同登百尺楼。
舍舟萧水驿程催，遥望西筠霁色开。一片乡心几行泪，楚天无数雁飞来。
醉乡深处柳如烟，花落花开春可怜。只为风骚耽市隐，相逢都是酒中仙。
望之不尽沧江水，餐得无穷绝峤霞。短褐逍遥长独往，桃源深处访君家。
匹马冲寒客未归，飘飘片雪满山飞。荒村古驿知何处，回首云深锁翠微。
炎天独坐昼偏长，游子燕台忆故乡。寂寞斋中谁共语，愁看双燕话雕梁。
萍梗飘零笑此身，十年羁思不堪陈。谁知南北章江水，又向河桥别故人。
远游曾共此栖禅，莲社题诗已十年。旧客重来僧易老，相思残雪满山川。
白下论交昔有君，今朝溪上挹清芬。衔杯欲共罗浮月，四百峰头蹑白云。
伏枕天涯病未消，乡心千里梦迢迢。一帘疏雨春花尽，深锁柴门臣寂寥。
危楼五叠势摩霄，俯视沧溟若一瓢。南服车书归汉属，故台无复见任嚣。
不是忧生不学禅，持来一戒几经年。尘缘未了寻常事，犹向春风独自怜。
都人倾耳候朝钟，争看乘舆出九重。云拥翠华时五色，始知天子是真龙。
微雪初销绮陌尘，河桥月色净如银。踏歌声逐香风远，多少遗钿堕翠人。
紫陌啼莺穿弱柳，玉河流水带残冰。飞花尽逐游人散，衣马轻肥自五陵。
五十年来赤子身，不知何假又何真。沧溟一叶飘飘去，直上天门见二亲。
仙驭无心下界过，故将云雾捲银河。似怜人世多呈巧，悔却从前巧与多。
逶迤九节九芙蓉，万壑涛生百尺松。游客漫携山竹杖，恐惊风雨又为龙。
尊酒曾将二妙同，别来新恨逐飞篷。浮云最妒孤蟾色，万点寒山隔望中。
按辔溪头弄夕阳，霜蹄骄卧藉群芳。角巾不乱青云色，误使佳人拟艳妆。
江南三月百花新，十里香风夹水滨。顾作游蜂采成蜜，分甜先到美人唇。
银烛双垂午夜花，尊前离思托琵琶。高歌一曲愁行路，到处苍山未是家。
眉间翠黛澹能扫，望舒夕圆人不老。纤喉度曲唤客欢，君若有愁佩萱草。
惆怅黄花病骨侵，风霜尤自伴抽簪。难将明月珠千颗，买得蛾眉兼买心。
楼台如故尔何之，肠断梅花一骑嘶。知有愁心遥欲寄，不堪持赠道傍枝。
拂云梢畔雪初残，疏影清阴满画栏。万卷纵横帘不掷，玉奴长伴此君閒。
鳞鳞玉绽虎溪东，独树香浮野棘丛。姑射仙人今佞佛，欲随莲社领春风。
喧晴寒鹊满枯株，花信初来草欲苏。野老出林同曝背，为言南北此分衢。
峭帆斜日挂危樯，叠鼓呼风亦太忙。却听舟人话潮信，欲乘新月汎钱唐。
芙蓉七里郁苍苍，百尺双台一瓣香。怪底先生诗句好，数椽原傍汉严光。
新腔休谱白头吟，一曲离筵恨转深。为报使君原有妇，相逢不是惜黄金。
楼头短笛日初勋，咽断江城片片云。几度幽怀怜独夜，半输林雪半输君。
野旷天高白雁迟，清霜先到最高枝。自饶一种萧疏意，任你芳菲那得知。
片帆秋色尉它乡，破浪惊看万里航。到日长安花似锦，春风应逐马蹄忙。
山南山北雨翻盘，聒耳泉声白昼寒。欲向空林较晴雨，扶藜须对晚霞看。
万顷烟波一叶飞，春江新涨荻苗肥。风满笠，露盈衣，桃花深处问津归。
澄江如练月华圆，枫叶芦花岸岸连。才得酒，便开船，遨游今正挟飞仙。
美人遥在五云端，梁月长悬梦里观。遥持一幅萧疏意，共向天涯结岁寒。
尘缘敕断勿相牵，何必功成学计然。怪底莫愁不同载，红妆已伴白头仙。
双桨何来载莫愁，尊前一曲月如钩。但教黄阁回青眼，莫遣红裙笑白头。
千金一笑忆当年，掷果盈车数坠鞭。今日文园已消渴，当垆休问杖头钱。
清音小阁倚江皋，白首凭栏望独劳。欲识烟霞真面目，残山剩水试挥毫。
雾里看花老病身，年来鱼鸟转相亲。欲蹑柴桑出门乞，授餐喜有食鱼人。
悬毛两目一閒身，性癖耽佳笔研亲。室罄卖文聊馈岁，探囊分饷苦吟人。
较雨商晴不可凭，晴来雨过晚霞蒸。殢雨尊前花欲语，送晴帘外月生棱。
月明曾约老渔翁，为伴玄真白浪中。龟枕网帘凉梦熟，洞庭春色岂无功。
数将生计问春光，问得春光话更长。止恐北邻□鹅鸭，且随村社问牛羊。
失不忧疑得不欣，端居一阁有清音。凭栏拄颊常遐瞩，剩水残山更会心。
莫道家贫只旧醅，尊开更上一层台。最喜捲帘閒野眺，罗浮爽气自西来。
途穷不用门题凤，三益径开无二仲。负瓢独往亦□归，曾否□人说春梦。
幽怀无尽秋无限，不问人间旦复旦。一醉閒眠午梦醒，诗成可判秋光案。
旱龙争跃鞭云雨，千户侯封何足慕。萧萧一馆青瑶流，欲觅梁园枚乘赋。
柳色黄金宛宛舒，凝寒方尽已春馀。长安万里同为客，归雁曾无记远书。
淮海扁舟忆暮云，三年此地再逢君。高情念我能相过，杯酒仍堪细论文。
客舍秋风日日清，夜来添得月华明。一轮会看云间见，能使清辉满凤城。
游人重引岁寒思，记得梅花欲发时。春事故园应较早，北枝容易接南枝。
数椽精舍倚江开，有客停桡入户来。河朔一尊堪对饮，况逢千里故人杯。
雪残东阁未多时，又与春光暗有期。谁遣阳春随白雪，歌来应是郢人知。
光阴一度一年华，政暇平干早放衙。残腊送馀无一事，坐看春到万人家。
几回飞梦绕松楸，万叠云山紫翠浮。客里又逢寒食至，那能不动故乡愁。
北风吹马利如刀，何事尘途尽日劳。只为桑榆功未竟，片心仍逐五陵豪。
廿载王春又履端，蓬莱宫阙拥千官。谁知独客双林外，五夜遥听禁漏寒。
浅红轻绿媚春风，曾记曲江马上逢。回首十年成底事，一枝今在短墙东。
遵海东来访旧游，闻君移疾乞林丘。怪来伏枕偏能赋，七发何人释汝愁。
难将卑湿比长沙，三载栖迟倦忆家。君自楚材工九辨，卜居吾亦困天涯。
细雨生凉入院庭，离离秋草照帘青。山容四面浑如洗，倚槛真看绕翠屏。
去住风尘不自由，迟回江上一扁舟。须臾月上潮初溢，少借轻帆任拍浮。
摇落西风感岁华，几枝彭泽径中花。餐英亦类东篱酌，羁客惭非处士家。
鸥鸟忘机任泊浮，捲纶日暮此维舟。清溪坐对心如水，不定閒云亦共留。
日南花木竞先春，自爱閒居岁月新。多少红尘随去马，相逢俱道看花人。
南北风尘道路赊，何时驱马到长沙。眼前世事应难定，望里云山总一家。
抱瓮频年学汉阴，重来宁暇卜升沉。山中远志应还在，谁识江湖此日心。
东风几日送春还，喜见梅花满道间。吴越山川从此始，游人且莫说乡关。
枫叶芦花渐有霜，客中高会又重阳。登临处处堪乘兴，何必尊前感异乡。
翩翩鸥鹭满前湾，面面波光映客颜。试看龙沙今日酒，风流无亦似龙山。
虬鳞鹤盖拥飞芝，相附由来有兔丝。共历岁寒苍不改，岂于桃李竞春姿。
翩翩笙鹤下瑶池，太一坛前侍宴时。自诧蟠桃经几熟，不妨分惠与邻儿。
广乐何年到海隈，犹馀鼓迹蚀苍苔。波恬已幸梯航远，不遣扬桴此日来。
客与春江江可怜，柳条拂水又含烟。绿波一道金堤合，何处津楼系酒船。
天色冥冥碣石昏，风尘终日混乾坤。蹇骑何处看花去，拂几焚香深闭门。
满林新月水微波，画楫乘流入兴多。一片银河秋色浅，相看脉脉奈愁何。
薄宦驱驰越海湄，简书又向七闽移。莺花三月连南国，伴逐宫舟过武夷。
春树迢迢隔海云，无诸城向海门分。花前忽送迁莺去，何处听莺又送君。
江帆江鸟晚争回，溪月溪烟处处催。闻道蓬莱又清浅，归心那得夜潮来。
共道批鳞罪有馀，主恩翻得守田庐。渔樵久定归来计，不待逢人更卜居。
寂寂空山莲漏稀，山深日出饭香时。不知马首忙何事，卧听松声起每迟。
一磴停来一磴攀，半乘云雾半登山。世人不识飞仙事，看我天池洗药还。
今番春事元有主，分付游人莫多取。夜来山下雨飘花，不知山上花为雨。
少年采药去何之，白日人间无见期。窗外碧桃零落尽，春来依旧怨黄鹂。
疏竹寒梅对茗垆，白云明月此山孤。山前一带红尘路，从遣游人踏绿芜。
春满前溪花水香，三峰历历对茅堂。寻常莫遣柴门闭，看取山光下夕阳。
天回北极紫烟重，天子乘春御六龙。为报江湖须罢钓，云龙千载一相从。
搴帷时见火云奇，万斛丹砂压翠枝。圣主恩深饶雨露，金茎应向日华披。
雪里看花花似雪，酌泉太守同清绝。秀色犹含碧玉枝，亭亭百尺占奇节。
昨夜群真驻玉舆，白云冉冉袭霞裾。天风吹断仙郎梦，万壑半衔夜月虚。
白发泠泠碧玉盘，黄花袅袅紫霞冠。他乡此日休辞醉，肠断故山风木寒。
花覆墙头昼掩扉，梁间亲见燕交飞。行人不及随春燕，一度春来一度归。
桃阴掩蔼映清溪，玉署香浮碧汉齐。可是仙才留副墨，若为多士吐虹霓。
银汉轻波漾月华，桥边灵鹊护鸾车。未知天上情多少，秋思人间遍万家。
晒网柴门返照新，桃花流水认前津。买鱼沽酒湘江去，远吊怀沙作赋人。
桥头枫叶自青青，客子离歌怅独醒。夜半钟声出幽寺，依稀犹似昔年听。
琴书静扫一虚堂，短榻临阶月浸床。怪底朝来肌骨冷，微风昨夜入清商。
湘水浮云望转迷，离情一片楚天低。衡阳已恨无来雁，况在衡阳又更西。
往事流年恨不同，依然羸马浪西东。闲来屈指长安陌，一笑浮生是梦中。
剪玉铺金共一丛，竹篱寥落傲霜风。故山三径烟萝冷，叹息馀香入梦中。
冥蒙烟水画船移，枫叶芙蓉夹岸披。天送轻风徐进酒，更飞微雨急催诗。
倚棹悬崖坐画图，晚来烟雨幻虚无。旧游同是姑苏客，笑指潇湘话太湖。
沽酒烹鱼倚晚汀，短篷听雨醉还醒。閒舒老脚和云卧，未许旁人拟客星。
谁散天花乱打窗，高斋风味宛禅房。问君诗骨清如许，扫雪烹茶坐竹床。
竹里流泉万玉鸣，清酣枕石漱泠泠。高斋夜夜如寒雨，留得山僧许共听。
扶疏翠影罩山烟，细浪如鳞绕砌前。家近兰亭多胜事，流觞此地亦群贤。
澹澹金波拂簟流，飞仙曾到广寒游。梦中亲听嫦娥语，玉宇琼楼不奈秋。
点点繁华夜寂寥，才侵荷叶又芭蕉。道人只作清凉梦，楚寸巫云不待招。
生来歌舞自能谙，旧住扬州傍绿潭。忽听采菱翻艳曲，令人肠断忆江南。
砧声别院响沉沉，蛩透纱窗鹊绕林。惆怅秋衿凉吹入，君王空赐辟寒金。
上林秋尽兔狐肥，游猎平原驾末归。细草有心承玉佩，新霜莫遣湿龙衣。
山中丛桂长相待，世上无名不用逋。珍重岩边苍石几，他年研墨著潜夫。
缥缈仙家别有天，山中七日世千年。天孙应苦佳期促，夜夜行云不得眠。
花片轻盈小似瓢，洛神龙女夹吹箫。仙衣制就裁江练，又剪鲛人几幅绡。
辟园近阁欲移花，勿漫乘春且种瓜。每爱生平能解事，岂图清玩酒杯誇。
晚植蕙兰称赏心，疏茎密叶翠阴阴。倚琴香扑朱弦蔼，充袂芳传岁月深。
酒旗临岸屋临江，映水朱扉面面窗。游人立马羁金络，少妇当垆泻玉缸。
白浪排山山欲摧，北风打船船不开。江边渔父迎人语，如此风涛郎莫回。
春江渺渺落鸿孤，送子扁舟下五湖。一片白云看不尽，暗随明月入姑苏。
当年裘马盛遨游，聚散江湖一叶舟。到处逢人堪买醉，千金还掷锦缠头。
南北风尘一骑驰，繁华如梦可胜悲。后人不解邯郸枕，秋草茫茫拜古祠。
清溪曲曲水悠悠，红叶西风几度秋。此日临风伤往事，两行衰泪似溪流。
箧里遗编手自摩，数痕铅黛点烟螺。愁来病眼那堪阅，消得寒灯泪几多。
一片平湖天际青，一点君山水际萍。山人诗骨清如鹤，带得烟光过洞庭。
昔年载酒也同游，霜岸芙蓉叶叶秋。醉倒绿杨呼不起，一天凉月侵溪流。
尝闻山上少流泉，水里看山色更妍。淡即是云浓即树，问谁图者米家颠。
春入寒山渐解冰，风吹檐溜滴层层。银蟾未没金乌出，夜坐云岩不炷灯。
最高呼吸通云雾，尘海茫茫隔大千。权与山灵借一席，懒将狂韵犯流年。
语燕啼莺有底忙，十分春色半斜阳。红林隔水青帘映，转过溪桥闻酒香。
十样时妆一样同，青楼日日醉东风。游人只爱春长在，刚到春来恼杀侬。
盈盈罗袜隐湘裙，缥缈凌波去若云。时向落花堤畔望，春山澹澹晓烟分。
春山和睡恰方浓，鸟印苍苔见字踪。欲写残经犹未了，觉来心手正双慵。
昔我往矣柳依依，今来转觉柳芳菲。枝头黄鸟声声笑，似笑先生去又归。
三月山花处处开，提篮山妇暮归来。斜插满头欢索笑，不知身为酹坟回。
春江二月柳如丝，带雨笼烟晓日迟。欲折一枝寄行客，沿堤难见向南枝。
南园花柳斗芳菲，野蝶随风祇自飞。不是春光吾懒管，花时心事转相违。
三月之春春未阑，烂漫春花浥露寒。已识蹉跎春易老，幽怀终是怯花看。
曙色迟迟听杜鹃，午风漠漠见莺迁。韶华总似君心掷，不用怜芳怨岁年。
江边吾欲荡兰舟，雨雨风风殊未休。纵有芙蓉芳可采，不如相逐大江流。
肯以生涯傍世人，百年石火幻中身。今朝且把柴荆闭，扫地焚香谢俗尘。
流水门前谁问津，碧桃开落不知春。儿童莫漫惊鸡犬，恐有人疑是避秦。
白杨烟雨昼冥迷，何处牛羊下古堤。独有关情双□□，春来偏傍墓枝栖。
玉面檀心暗吐香，涂黄争妒汉宫妆。薰人欲醉浑无力，说甚琉璃杯未尝。
渐暖柔芳出锦闱，梦回残月思依依。春深未少飘零恨，自托风前燕子飞。
万绿丛中蹴绛裳，晓寒犹似怯春霜。却怜惠远栽莲吐，尚负庐山梦里香。
平生少近竹和丝，何事清音山水期。閒听黄鹂携斗酒，露蝉还咽最高枝。
仙家鸡犬隔尘寰，何物将携可出山。惟有瀑流山下水，相随容易到人间。
形忘肝胆话俱倾，不醉难消邂逅情。别后此心君自见，相思何处托鸿声。
南北高峰插汉斜，居然天外两莲花。月明清啸商风起，吹落峰头片片霞。
一片云根分外奇，霏烟藏雾影离离。飞来定自阳台下，神女朝来恐未知。
昨夜阊门月晕重，今朝定有石尤风。我劝征帆好归去，风波且不到房栊。
谁信兹翁已百年，两眸如霓舌如泉。凭翁细问五朝事，一一谈来在眼前。
明圣微茫报晓钟，禅栖于此證南宗。何人钓罢前溪月，长笑天南第一峰。
轻舟何事阁江头，云暗孤城雨未收。夜半溪流声转剧，不堪迢递旅怀幽。
雨馀春色烂山城，来去扁舟逐岸行。比屋篱门三五舍，野花照水乱云横。
月到花前碎影稀，相思两地共清辉。几回圆了又还缺，昨日花容今日非。
晨起鸡声晓弄三，萧萧秋色遍东南。无心料理妆台事，闲却平时镜一函。
小筑青青柳色新，飞来白鹤不惊人。弹琴欲罢垆烟绕，石榻幽清少到尘。
扁舟泛泛欲何之，一似鸳鸯逗浦迟。为问五湖烟月色，得如台上宴王时。
贪泉一味少人知，自有诗题世所思。真怪当年吴刺史，顿令千古笑齐夷。
潮入孤村灌小池，新泉正好濯缨时。隔溪应有人来往，五月年年折荔枝。
落日无人共酒杯，征轺欲驻雪飞来。江南漫道春光早，几树于今尽是梅。
西风吹遍百花摧，留得芙蓉独的开。更有主人能醉客，不教箫鼓座边催。
孤阁凭虚纳晚凉，清樽遥对芰荷香。湘帘尽日宜高捲，迎取南薰一味长。
庭院春回白昼迟，飞花片片逐游丝。相看莫向风前舞，留得馀香扑酒卮。
一犁烟雨带微曛，闲课儿童事晚耘。自是鹿门堪涉趣，西风回首见黄云。
寒江落叶逐高低，一片孤帆带夕晖。遥忆故人清兴在，笔床茶灶可堪携。
采菊遥怜种菊时，心情惟遣橐驼知。贵花贱叶非吾意，野蝶閒蜂任汝嬉。
二豪酒德并堪论，花月春江笑问津。共醉万重山色里，不知谁是客中身。
莫小蓬弧射五云，百年麋鹿岂堪群。长安大有同游兴，无那花时独忆君。
新上菱花一抹文，远山斜月澹于云。商量时样兼宫样，还比张家胜几分。
蝴蝶飞飞处处同，漫劳消息过墙东。轻衣薄粉拈来碎，花气薰人恐梦中。
清赏沈吟殊未央，梅花端的为谁芳。可知再到扬州日，不作师雄梦几场。
世外无情更有情，梅花清影立三更。劳君一喝空山月，又见扶桑海上生。
侵朝传奉出交华，劳念微臣体数加。己午从容需讲次，直房消渴一杯茶。
有酒有酒春将暮，今我不饮花如诉。夭桃结子海棠飞，小窗昨夜红无数。
赐锦身依日月光，呼嵩满祝五云觞。圣明衣被恩难报，愿及垂裳遍万方。
虎斗龙争天地昏，穷途君自起王孙。风尘莫讶无知己，谁念当年一饭恩。
芙蓉千树碧溪头，树下佳人独倚楼。惆怅不堪花落尽，秋江一曲写新愁。
问予何事独乘舟，欲访何人天际头。漫道希夷曾有约，石床冰簟竹间楼。
春事催残杨柳枝，明朝蓑笠又江湄。荡游正好穷今夜，却数闺中是别期。
怜汝多才不遇知，青山归著薜萝衣。只今芳草王孙日，遥忆狂歌醉舞时。
与君同日直承明，春雨秋花无限情。一夕天涯分万里，不知身世寄浮萍。
尽道词垣昼锦归，锦衣何似旧斑衣。潘舆白发双辞阙，不怨云边去住违。
西山朝爽动相闻，昨夜离筵忍送君。余自不禁燕市酒，未应衫袖泪纷纷。
绿酒离亭雁北飞，送君南国理春衣。明朝马上逢寒食，可是还家不当归。
千尺长松压短墙，曲江风度对苍苍。更飞新句来南浦，展卷狂歌共一堂。
今人令节昔人悲，寒食几时又五丝。自是时情重怀古，眼前曾否问鸱夷。
楚怀未尽又吴差，南北惊涛落日斜。一上扁舟千万里，何须博望问仙槎。
欹枕经旬昼掩关，隔林何处是寒山。扶筇欲问维摩诘，底事浮生尚未閒。
飞飞精卫志填河，衔石何如炼石多。不恨茫茫沧海阔，所嗟门外有风波。
世间极乐唯无事，高坐焚香日几时。阶下无人喧鸟集，前身或恐是黄鹂。
前贤谱里定盘针，我母觞馀更问心。但念慈乌须返哺，不知八表已为霖。
道岸人书道岸字，道岸赠君道岸高。西方诸国波罗蜜，弱水津头试一毛。
海外星辰别有天，五云多处隔风烟。年来不敢停头望，但向天街结卧缘。
绮疏金幌锦为扉，玉宇丹霞望不违。露冷羽衣箫转咽，月移楼影凤频飞。
玉管朱弦下碧空，美人彩仗正乘龙。堂前微步灯花喜，自觉神仙不易逢。
每日登山作赋还，常馀苍翠染眉间。昨宵更作游仙梦，携尔同登万仞山。
山深洲渚不胜寒，念尔羁孤客计难。尔自杖头誇满百，春风容易上长安。
一自扁舟别故园，几逢明月不成圆。玉山今夜还逢月，依旧蛾眉到帐前。
可怪前溪满树梅，不知人老不重回。但催颜色如花落，那得同花岁岁开。
当年拔宅同飞去，帝子何因尚有台。若道神仙非住世，遗弓堕履总堪哀。
何人袖里少明珠，借火持灯底事迂。若个红尘高坐客，不从尘外讨真如。
哭绝还苏亦已疏，凤衰犹见两飞雏。临风纵有一行泪，何似吾儿读父书。
十旬晴霁乍闻雷，出震能教万象开。莫道春风偏护暖，春风原是雪中回。
天入阳和景物佳，莺声次第绕新槐。太平消息开帘满，莫向东风话旅怀。
记得中秋看明月，大家握手话平生。明朝忍向江南别，不那风前听鸟声。
万籁无声月一钩，白云飞尽水悠悠。凭栏厌听清商曲，目断天南树树秋。
夜泛天高露湿衣，扁舟空载月明归。凄清何处一声笛，惊起前汀宿雁飞。
五载寒灯对掩扉，烟花风月几曾离。那堪动隔经旬别，泪尽南窗苦竹枝。
玉绳低度紫烟轻，玄兔西冥接若英。寺里一僧持半偈，夜分三界响梵声。
天畔青山白玉楼，何年波上七星浮。仙都拟即同君赋，乘兴还能跨玉虬。
山迥天悬石室高，烟霞洞古锁蓬蒿。问津或恐渔郎入，故遣云封不种桃。
前村烟火有无间，疏树离离映浅湾。向晚微风吹雨去，片帆遥带夕阳还。
江天咫尺怅离群，一听莺声倍忆君。七十芙蓉明月夜，登台曾共细论文。
去年啸月玉台边，吹笛临风思亦仙。千树杜鹃迷紫峤，君能不忆醉花前。
杜宇催残花更开，声声恰动掌中杯。眼看一树垂杨色，欲绾春光那得回。
二十馀年又一过，岩花犹对旧山河。重来尚作萧条客，四十登临感慨多。
磴道嵯峨访旧踪，石门深处薜萝封。相逢道侣皆非昔，廿载空怜逐转蓬。
才名惊世在名山，山在其人方寸间。不是其人身不出，白云深闭九重关。
凄凄鼓角乱更筹，细雨残灯客况幽。老大无穷家国念，肯同儿女望牵牛。
林壑苍茫宿雾浓，冥濛烟雨翠连空。岂知造化难收拾，却入幽人楮素中。
霏霏烟雨泛平田，万壑空濛在眼前。水碧山青浑不断，风光今日是新年。
一榻翛然坐不移，夜凉空馆寂观时。身如野鹤心如水，不是幽人谁得知。
青山隐映翠云遥，清夜高台坐寂寥。何处碧桃深院里，月明风送紫鸾箫。
春绡清映玉生光，画出林塘云水香。千片红莲万枝柳，中流争羡紫鸳鸯。
吹笛江头夜半时，新声清切泪堪挥。故园应有梅花落，何得因风满客衣。
嬴家宫阙五云开，中有仙人凤女台。箫罢倚阑妆似玉，暗惊箫史跨龙来。
十二青楼夹路斜，窗前杨柳上仙家。自从跨鹤归何处，零落东风第一花。
扁舟片月引飞鸿，为尔吹箫清夜中。自是露荷圆不得，空馀幽恨落花红。
城南城北见烟波，桃李阴阴芳草多。风雨残春三月尽，教人无奈寂寥何。
欲待春寒试晓妆，冰魂先夺九秋霜。虚窗月落西风夜，不是师雄亦断肠。
蝴蝶花开蝴蝶飞，鹧鸪草长鹧鸪啼。庭前种得相思树，落尽相思人未归。
接木移花本有师，花开木长更知谁。春风却自无情种，就是春风亦不知。
芳菲何处最撩人，不损香车宝勒尘。华月两阶风色蚤，梨云梅雪竞催春。
却忆晨鸡报晓妆，舞衣旋带露华香。朅来误入青闺伴，欲谱琵琶先断肠。
八月寒塘静不波，暗香微掠妒颦蛾。木兰双桨归何处，霜入蓬根野鹜多。
新晴秋色翠微间，半榻当窗独坐閒。云去懒残应别地，峰来孤绝此何山。
红烛筵歌酒未阑，云鬟斜带远山寒。无端半夜前生业，潦倒尊前铁面官。
懒看游人独倚松，却应目断水溶溶。道人自分无情汉，休锁双蛾怅别容。
垂柳垂杨乱著丝，行人都拟为相思。不知原是双双树，生长桥头惯别离。
剩有梅花供写诗，都看开早却开迟。上林桃李东风遍，肯信深山更几枝。
舞入芙蓉蝶作身，嫦娥花下看曾亲。徒怜秋榜麟经客，恰与春风凤管人。
湖上楼台入望遐，淮扬新水绕人家。不知东海春多少，岁岁江河送落花。
夭桃何分嫁游丝，飞却犹教曳片时。白日笑从窗外过，篆烟如丝不能羁。
青山无限隔春城，拟作高楼睥睨平。多泼墨香临入画，近看云树远看晴。
湿雨丝丝薄暮天，倦来深对落花眠。分明梦觉闻鹦鹉，莫是即来未敢前。
垂杨千树舞平原，不见田文旧子孙。毕竟姓名同一尽，三千门客更谁存。
小榻当窗翠若开，兴酣何须玉山颓。糟丘近接华胥界，只许閒人骑蝶来。
湖上鸳鸯放夕睡，双双眠水复拖云。从教逐却游丝去，总是牵缠不忍分。
销魂多为种花田，夜两长流咽管弦。寸土寸心君自见，采花人结后生缘。
落尽黄梅四月天，空枝一鸟语春还。早知梅熟春同去，怨却花时信早传。
晓风飞去片花吹，暮雨低来折柳垂。愁绝子规声欲断，美人独立意迟迟。
一片春深积雨吹，花开如喜落花悲。未知悲喜终谁得，雨却归春春亦疑。
泯泯朝流晚更添，洄沙拂渚浪花兼。贪看激石分波过，忘却迟舟缩棹黏。
已恨愁来春欲痴，那堪思去雨犹疲。可怜百日思愁绪，迸与今宵春雨知。
一抔香落陌头馨，三协春风宿草经。贞冢无心催恨色，年来空作断肠青。
连宵苦雨住柴扉，湿尽苍苔屐齿稀。白眼科头容觅伴，阮家粗饭莫相违。
三月飞红乱欲纷，江头风色正愁君。独馀两岸杨花絮，留与扁舟丝鬓分。
赋就调羹动主知，歌成酌酒感妃辞。无端宿醉双靴落，故令新妆一语疑。
万里今宵尺五天，深更夜对不知眠。东方涌月金盆大，挹水舒华净客烟。
人归何事后春归，别絮离丝共落晖。楚水吴山无限思，枫林江上白云飞。
昏舆倦醉自歌劳，半梦湘江半赋骚。欲向三闾谋独醒，仍愁渔父教哺糟。
江长月散夜流閒，无限波光去不还。却寄愁心归白水，莫嫌孤缆滞青山。
逢人指点问君家，咫尺青山云半遮。落日峰西飞夕照，似浮颜色映流霞。
论心一载便千秋，不向今人不古求。馀子中原俱碌碌，丈夫世上未悠悠。
朝对梧风暮柳云，萧然一署自氤氲。北窗卧起中庭坐，木落天空雁几群。
穷舟所载不如车，能向山行胜策驴。荡桨幽峰随落涧，不愁前路有崎岖。
一望苍然欲见春，飞花舞树动芳晨。莺声啼老蝉声细，始觉烟光已去人。
惭愧西园百树低，惜花人去鸟空啼。凭兄咫尺相巡问，莫遣红飞绿更迷。
自北殷忧日夜移，向西言乐古今痴。看来世路同驹隙，何事秋风落雁期。
半载鱼书万里程，寻常来往赖时清。行云似欲添愁客，又向关河暗戟旌。
耐守春寒惯客身，时将冻笔斗芳晨。悬知世事皆云过，惟有文心向雪新。
每到春深念物华，可怜柔叶可怜花。一般红绿还相妒，解舞新条笑落葩。
世事浮云那足猜，名根浸骨去还来。邯郸莫用前时枕，几岁频从梦里回。
已知百岁苦无多，未解仙途数几何。一日人间真七世，便同元会亦飞梳。
东望望春春未舒，孤舟滞客转踟蹰。欲招屈子为天问，懒向风人赋日居。
月趁春来雪共浮，深宵肃景尚疑秋。寒光拂水纷难定，霜谷飞泉冻不流。
遥看近折总同心，转益相怜意转深。已见枝头春色减，莫教马上日光侵。
隋堤柳岸旧飞花，零落霜风莫怨嗟。二十四桥寒月夜，清辉犹映玉钩斜。
独守长秋六尺床，昏昏非醉亦非狂。客居误傍霜红树，每夜秋声点客肠。
生平少小爱楼居，自倚秦家玉未如。谁纵西风吹白露，长随落叶绕红裾。
柳色依依成旧绿，桃花冉冉褪新红。流连有意从宵月，历乱无情任晓风。
人亦有言松有林，惟予及尔是同岑。相携物外凌霜质，独抱山中向日心。
卑栖已足蔽图书，展帙朝朝幸有馀。千载相关何许事，百年如寄此谁居。
忽忆家园在眼无，荷舒兰茂复谁俱。不嫌荏苒归迟客，秋色相留俟远夫。
一枝残艳出东园，几度飞花趁蝶喧。自向楼中辞燕子，每从山外忆王孙。
五典笙簧莫浪吹，三坟金玉久相贻。独留古意还千古，尽洗时心又一时。
我如瘦鹤望瑶池，空恨蒹葭在水湄。赢得双红归四壁，茶铛药灶也相宜。
孤舟明月泊浔阳，欲听琵琶更断肠。莫诉尊前离别泪，客中何事不沾裳。
疏影巡檐晚更幽，一枝原自出罗浮。花开不解相思意，飞雪何因便上头。
侬身三十为君妾，与君为欢未一月。别来几许头将白，安得芙蓉比颜色。
半竿斜月傍溪明，隔水横舟荡漾轻。烹鲤过船市新酒，醉来能和板歌声。
千寻松柏暗成围，遥见宫花隐翠微。不向夕阳窥路暝，那知云外有樵归。
吹笛江头杨柳枝，曲中一调最相思。无端昨夜西风起，散作谁家送别离。
闻道桑沧恨不同，湖间无复水流东。居人尚想桃源乐，尽日楼台烟雨中。
流水高山总有情，君家夙擅刺桐声。凭挥一曲离鸾操，奏入南薰答圣明。
十亩园居枕海滨，清泉白石自为邻。朝朝閒把钓竿去，不是风波江上人。
新晴云树出孤村，野坐峰头日欲昏。不有山林深更僻，人间何处避桃源。
阵飞鸣急趁斜阳，避弋南来足稻粱。江月夜深江水净，一声何处是潇湘。
一枝宁但晚风稠，冷蕊横梢雪自幽。消息近闻春思好，欲移茆屋住罗浮。
先朝三疏足千秋，学士遗踪尚可求。傥过山前骑鹤去，月明人倚合江楼。
高堂泣罢白头时，寡鹄啼霜怨更悲。玉树未传天上种，蕙兰应自借连枝。
送君南浦泪如丝，秋草生庭白露时。梦里不知谁和句，惠连群从总能诗。
万树临江旧社开，每因秋色一徘徊。行吟閒倚海边树，怀古疑登江上台。
纷纷年少论交情，谁似君家两弟兄。心事乍同今夜月，别离难得向人明。
雨过群鸠历乱啼，一泓新绿绕清溪。丛林午梵僧钟定，潮落横桥日未西。
一瓢浊酒竹床边，潦倒狂夫长自怜。醉卧不知秋色尽，西风憔悴菊花天。
敝却貂裘耐却尘，春风回首易沾巾。囊中剩有酒钱在，羞说当年问舌人。
离亭草色正芳菲，落日斜阳把客衣。回首故山杳霭外，断云应傍锡声飞。
寻幽不惮径途艰，行到水穷云起山。一带梨花闻犬吠，人家近在翠微间。
灌畦日暮荷锄归，满目蓬蒿夕照微。黄叶乍冲鸟语落，白云时绕磬声飞。
采药空山归不归，扣门声更雨声围。隈檐两杏垂枝入，故弄拳珠点客衣。
梦只三更路几千，踏穿芳草到郎边。年年三月啼红泪，自叹前身是杜鹃。
风流诗句动京华，君性由来善狎邪。只恐坠鞭花价贱，状头文字不堪遮。
晚向花阴拜碧空，春愁欲寄倩天通。忽传新聘秦淮女，怪底宵来妾梦凶。
君如兰竹骨难肥，却羡人间金带围。几见曹刘曾及第，英雄何必耻空归。
清画深深枫叶红，轻纨力薄未成风。人情偏似风情变，每到秋来不肯东。
叶落叶萌花两世，月来月去事千年。自知贫骨宜山性，饱听黄鹂枕石眠。
夏云空烧不成雨，修竹长林思纵步。清香果落对江云，归舟易失湖边路。
孤棹乘流晚更过，半溪烟暝起渔歌。老翁不管关心事，自在船头织绿蓑。
玉笛飞声满客城，东风吹送故园情。梅花乱落人何处，唯见关山碎月明。
扁舟随雁出枫林，回首禅房积翠深。自笑尘缘消未得，赠君惟有白云心。
萧萧夜雨拂窗蓬，弱草柔条怯晚风。却怪南园数竿竹，亦随风动委池中。
风摇万绿昼阴阴，双屐穿花不染尘。记得断桥流水畔，虬枝时伴一溪云。
闺中昨日起离愁，杨柳青青送客舟。今夕凄凉又何处，半帆烟雨楚江秋。
云净天空朔气寒，举头何处是长安。那堪几点孤臣泪，洒向枫林带血看。
关塞迢迢万里赊，红颜多少老风沙。祇图肘后黄金印，误掷人间几岁华。
前有于兮后有杨，须眉男子两堂堂。全忠自古难全孝，何况家亡与国亡。
怪尔游心太始乡，友朋山水与文章。泉台寂寞无知己，谁唱鲍家诗数行。
每道奔舟如骏马，却因舟疾戒风涛。予心不畏波澜阔，急溜乘潮八尺高。
禅心久已定猿并，肯似巫山神女情。一冢香魂归白鹤，千秋名附苏先生。
高风千载已如斯，初渡游人拜古祠。滩水滔滔云杳杳，夜沉谁识客星移。
玉开移根处处栽，不教艳质落尘埃。随流拟作慈航去，渡水疑从桃叶来。
曾向花前几度逢，可堪憔悴对芙蓉。虽然销断阳台梦，不禁霜天子夜钟。
谁道仙源去莫从，溪桥咫尺水溶溶。分明月下同携手，似隔琼楼十二重。
江山满目总生愁，愁压江云静不流。欲泛长江问愁绪，茫茫烟水一孤舟。
一饵仙人九节蒲，冰霜为质雪为肤。芳心皎洁如秋月，夜夜清辉照玉壶。
曲径逶迤望欲迷，柴门深掩昼鸣鸡。数椽茅屋丛篁裹，溪水环墙古塔西。
春风初散月朦胧，天上人间此夜同。十二玉楼春不锁，妒人何必尽深宫。
绝壁烟深月上迟，龛灯一点透疏篱。谁言云静经声夜，更有松梢礼六时。
平沙倒树涌溪云，目极东南路不分。昨日桑田今已矣，荷锄空负一春耘。
薄暮东邻酒一卮，孤村魂梦醉偏疑。蛩吟历乱人声细，疏雨危楼夜半时。
碧水遥林兴未孤，月明曾记旧游无。马蹄更欲凭芳草，一路春山怨鹧鸪。
芳草原头谷鸟鸣，晚云如意护层城。一尊浊酒三更约，消尽东台夜雨声。
结客凭将报主恩，相看犹喜鬓毛存。覆巢破卵家何在，风雨孤舟度海门。
一代循良共此堂，三峰新峙石苍苍。欲知砥柱东南意，海不扬波致越裳。
郎君少小志安边，辛苦从军已十年。昨夜灯花重结蕊，想郎马上锦衣还。
夜深仿佛御炉香，玉笛声声出建章。惟有西宫怨明月，非秋月影已凄凉。
杨柳烟生蘸碧溪，春深惟见乱莺啼。花开如绣交松柏，日暮香零客自迷。
暮雨空江自渺茫，美人犹隔在潇湘。相思望断南来雁，夜短犹悬秋梦长。
漫把琼姿傍翠钿，着于微月更堪怜。如何共对閒无语，怪得时人唤白禅。
似隔重云白鹭汀，何人深处独泠泠。一声幽咽黄昏后，飞落微霜着纸屏。
独向云边倚画图，潇湘一气逼平芜。白头吟尽无聊处，怨入西风草半枯。
吟对枯禅手独叉，山川寒入片心赊。西园昨夜吹风雨，一径萧萧葬落花。
露滴梧桐叶易残，夜看河汉转雕阑。如何天上成桥易，不似人间行路难。
于归不负许身时，一语随君未敢欺。地下若逢前代主，休将底事与他知。
数间茅屋掩秋村，地回从无车马喧。自是独醒人共弃，非关日午不开门。
湘江水阔雁声多，欲济无舟可奈何。满把相思言未敢，一生心事托微波。
白发千条倚道旁，频将肝胆与人尝。田园散尽寻常事，一剑当门夜夜光。
流莺千啭柳丝长，日及芳菲满路傍。料得此时陶处士，行行且嗅野花香。
虚冢虽留世已殊，千山日澹草荒芜。最怜三月坟边树，杜宇声声带血呼。
湘帘捲罢倚秋溪，溪上女儿笑语低。忽背傍人偷自拜，夜香烧向月华西。
缥缈峰头霜叶鲜，秋风吹上泛湖船。坐看日月相消长，似是人间别一天。
几间山店石桥西，谷口风高酒幔低。鸡黍熟时行客到，当垆风俗但凭妻。
千声征铎出长林，绿叶重重春渐深。不识此间行道者，鸡鸣时节尔何心。
双溪直下水迢迢，又逐东风过小桥。见有雁飞犹未海，望无山处渐闻潮。
堂上鸣琴百务休，美人何处不风流。家家弦诵寻常事，最是花时月满楼。
去去山程复水程，离魂消尽子规声。布帆虽趁南风稳，恨不同君咏月明。
数间茅屋小桥东，野衲无言鸟语风。清磬一声禅定后，柴门深闭藕花中。
茅堂新筑寺垣西，修竹千竿绕碧溪。满径落花无过客，磬声才歇鸟声啼。
萼绿华来环佩光，千山夜静百花香。于遮舞雁都歌罢，无事瑶台归去忙。
松花久向云中食，黄叶无端逐水流。尘世是非何处尽，归来犹及小山秋。
黄昏古树鸦欲栖，平沙饮马空中嘶。我来城市心悲栖，欲归不归望长堤。
曾共云山采药来，鹤舒台上竹窗开。松间昨夜闻清啸，人见亲骑白鹤回。
忆君清泪洒西州，经岁西园罢宴游。何事邻人调玉笛，夜来吹落满城秋。
慧性修能迥自怜，人前玉立故翩翩。当筵昨夜司觞政，醉杀风流李谪仙。
雕兰十二曲相维，无那花枝不自持。不见酒旗歌舞地，年年风雨葬西施。
满幅春愁湿未乾，几回垂幌静中看。非关要结凭香火，如此深情不可寒。
应有灵谣寄别愁，放班闲作步虚游。孤踪莫过嫦娥宅，桂数摇风易感秋。
芳魂零落黯松楸，颠倒华山泣断丘。命薄只教千古恨，一翻风雨一翻愁。
艳质当春遽堕红，玉颜飘没水归东。空怜一枕游仙梦，不逐云英入洞中。
问春归去几时回，春思愁人不易裁。惟有小窗人不到，落花留得衬莓苔。
几逐朝云春思结，惊残午梦邻鸡歇。隔帘爱杀卖花声，不惜红妆待明月。
抚松长忆紫芝翁，泛钵泉头两耳聪。此日焚书是归计，咸阳三月火初红。
水月空花见色身，蛾眉鸦鬓总镂尘。等閒红袖香销后，元是青莲自在人。
乘云仙去隔烟霞，古灶荒凉夕照斜。岁岁春归苔藓碧，何人为觅旧丹砂。
近水千条拂画桡，六桥风雨正潇潇。枝枝叶叶皆离思，添得啼莺更寂寥。
杜鹃啼血诉春归，惊落残花满地飞。惟有帘前双燕子，惜花衔起带香泥。
寒梅昨夜花更发，今日因风落二三。莫教倚楼人弄笛，暂留春色驻江南。
恨极当时步不前，追随夫婿越江边。双双共入桃花水，化作鸳鸯便是仙。
平生不省出门前，今日飘零到海边。同驾木兰从此别，鹤归华表是何年。
野草寒烟眼望荒，秋风飒飒树苍苍。不知此地是何处，怕听猿啼恐断肠。
一望平林压浪过，白云淡淡影无多。夕阳风急归心晚，犹听前溪起棹歌。
楚水湘云道路长，几年无梦到衡阳。西风老尽湖田粟，冻啄沙头一夜霜。
香作飞尘玉作烟，轻寒微月养愁天。梅花本是江南弄，一叠关山倍可怜。
纤腰微步玉精神，妙舞轻盈掌上身。宠压汉宫生富贵，嬉春倾动百千人。
闲把忘忧绕砌栽，日长无赖得徘徊。君恩于妾元非薄，几夜龙舆入梦来。
风捲松关长绿苔，无人到此是天台。九霄明月峰峦上，猿暮环归洞口哀。
君上长安我住山，一天风月自忙閒。相逢莫论涂中事，得意何妨任往还。
山色泉声镜里殊，我来梅下意全孤。时人看此浑如梦，千古空传遮一株。
深山春入尽阳回，日暖梨花一半开。二十年来旧游处，不因惆怅亦徘徊。
去年此日识君面，此日今年却忆君。处处桃花皆似梦，分明持赠一枝春。
一池寒雨滴残荷，望里云山涕泪多。此道尚能支病骨，逢人谈笑小桥过。
六月雪花飞满地，蘸人肌骨透罗帷。金鳞未遇江湖阔，好趁秋风理钓丝。
不下青松下翠竹，孤云野鹤尽相宜。最怜寒夜一声唳，梦断疏烟微月时。
落日潮平半掩扉，田高山浅鹧鸪肥。野人策杖欲何去，遥见溪桥数衲归。
青山一半枕楼头，门对长江水自流。烟树望中添数衲，恐惊鸿雁下沧洲。
夕阳斜映菊花开，一上峰头万木哀。与子更穷千里目，百年能得几登台。
野人去住似孤云，望里罗浮忽忽亲。曾忆数年寒夜月，听猿别是一閒身。
风急烟销远岫开，长空只有雁归来。青山久住忘人世，时爱松阴破绿苔。
长安东去一身孤，两度逢秋心事殊。极塞月圆寒已栗，不知曾入玉关无。
共日生来不共年，多时相见未生前。今欲期君再七十，渡吾渡汝海潮边。
一泓水树横秋色，半枕松风归鹤声。个里未能忘宿习，因人幻出百千情。
灵山一别刹尘深，错认缘生直至今。借得秋光似明镜，年年长照使君心。
与君本是旧同条，缁素论交意气饶。莫惜江山分手处，灵光相对未应遥。
山中寒食觉春深，一样春山几样心。杜宇自啼花自落，白云终日覆层阴。
水流乱石杂溪声，鸟啄残红照月明。春色自来无去住，垂杨何故动人情。
出岭三春百念休，溪山云月两淹留。松花满地何人去，谁谓高年不白头。
云散青霄露碧空，何如片片罥玲珑。但知彻体无遮处，月落平原万里同。
道衰无侣自孤吟，时向林间坐夜深。情见两忘谁共语，等閒辜负昔人心。
久拚身心奉刹尘，一生悲智自疏亲。百城烟水迢迢道，回首城东犹昔人。
为谁带雪到春前，几度相期云水边。过眼不堪人意尽，一枝零乱又残年。
一本分携度岭斜，只今方见岁寒花。山中独秀无人问，狂杀清江旧酒家。
谩道生来欲傲霜，相投应亦惜名香。多情共索巡檐笑，争较高眠怪石旁。
雪满江边花气清，垂垂一树古今情。悲欢阅尽宣城眼，聊托诗人天下名。
四望江山共一林，百年春色雪中深。劝君莫向枝头觅，风起隋堤何处寻。
洒尽平原万里空，横江沙捲马头风。寒云已没斜西照，更勒金羁却向东。
独望寒山山欲颓，城头暮角一声催。乡心片片随云去，只恐西风吹又回。
谁道洋洋可乐饥，凄凉抱铗未弹时。故乡自有鲈鱼脍，只恨秋风忆已迟。
故乡到去想全非，恨不当年拔宅飞。逢著相知棋莫看，西风华表待君归。
山寺相寻尔尚存，强开颜笑暗声吞。最怜缕发馀霜雪，犹有白头人倚门。
寸寸都堪屐齿留，此中何处觅边愁。饥来无限青松叶，更汲寒泉煮石头。
去岁到山曾有雪，今年踏雪复登山。泉声滴沥还如旧，山共孤僧添老颜。
裂却青衫三十年，孤峰独自抱云眠。相逢休问今何代，梦满双眉月满天。
水满春江书满车，单骑何苦问天涯。眼前无限悲秋客，独有君心待折花。
垂垂白发坐凄凄，尽日空山听鸟啼。笑指岩松高百尺，入山时节与肩齐。
千峰寂寂待知音，人世纷纭那许寻。不是我来频寄迹，孤他泉壑万年心。
人天翘首岭云空，又向匡庐觅旧丛。杖底瀑飞三百丈，好携一滴洒辽东。
肯怯层冰骨已残，独愁破砚泪难乾。凭君寄我如椽管，写尽天山百丈寒。
今年寒甚去年寒，春雪才乾花事阑。燕子似怜人不见，故衔一片到蒲团。
片片何因再上枝，可怜摇落始应知。老夫无限伤心泪，只在东风第一吹。
莺啼渐急如愁别，剩蕊残枝日又昏。野老不知春去尽，犹将杯水奠花魂。
生前有泪三千斛，一见流人一度挥。地下若能开别路，好呼残魄尽将归。
夜寒无那自开扉，天地冥冥静有辉。莫学当年梅子咏，恐他持去织弓衣。
五月披裘自采薇，故人何处授轻衣。无端惹得薰风动，拂尽黄沙白日晖。
孤松如盖碧萋萋，流水还馀未冻溪。穷到生台无半粒，饥乌带雪向人啼。
蔬水古来称大圣，栖栖卒岁亦何为。深山一段孤寒乐，不到深山总不知。
三亩离支一亩塘，长松千尺列成行。主人犹自不归去，野草空馀薜荔墙。
山下溪横截行路，半冰半水马不渡。山人难见声难闻，日暮微钟出白云。
波澜盈面雪盈须，问是何人道是予。却喜此生应久没，尚从镜里见须臾。
岁穷无柰得閒何，扶著孤筇尽著歌。步到桥头霜有迹，无人应是鹿来过。
千群野鹿伴閒身，十里长松旧主人。松已为薪鹿为腊，争教破衲不成尘。
双眼朦胧手一编，赵州虽老志弥坚。直须会取声前句，不负人间八十年。
閒云飘尽尔还留，万里长江一叶舟。风静波停山月小，碧天如洗夜悠悠。
弟兄何处采山薇，白雪空多岂疗饥。颇恨年年沙上雁，秋来偏自向南飞。
不结人间一面缘，平安两字仗君传。而师定有江南信，莫使寒烟望眼穿。
旧疏重题识姓名，老僧何意重君平。英雄定有无端泪，不是偏多世外情。
山中兄弟几人留，料得堂前草已秋。欲把尺书凭雁足，又愁飞不到罗浮。
三扣先生知不知，残僧亦有胆堪披。莲花一瓣归来好，上帝年来只掩扉。
久从金粟分文慧，又食莲花住劫长。百尺凌霜君自得，恰应移映玉堂香。
白首还家叹客游，霜风捲面莫生愁。题桥司马今何似，长啸一声天地秋。
能书贝叶乞微因，摩顶予惭受记人。珍重灵芽看百劫，莫轻辜负故园春。
宝树千寻百越垂，春风偏护向南枝。罗浮有鸟文如锦，飞过仙城碧叶知。
菖蒲九节饱安期，我欲江头赠一枝。鹤到锦堂春未老，风吹仙石月圆时。
此去订来先入楚，看君尘累若为消。三门閒着袈裟立，静数江头早晚潮。
秋风吹叶满江湖，竹枕桃笙客梦孤。莫向醒来觅相似，天南归雁集平芜。
相见何曾有宦情，始知得丧眼原轻。秋风清彻苍梧水，恋我江头送此行。
芳辞吟罢报君知，秋到天涯鬓易丝。莫向月明弹宝剑，浮生终拟欲何为。
理得寒江百尺丝，金鳞钓得不为奇。何如坐却天边月，万籁无声风自吹。
骨肉平生我独孤，苦持斯道有人无。只今虚却松门月，却许君心照玉壶。
便便坦腹自深情，况复多才世泽清。试问冶长当日意，也须无语对秋灯。
冷落无声渐入怀，不知身已被云埋。分明初爱听流水，此意全非听水佳。
七十斑衣鬓未霜，瑶池高晏出霓裳。人间乐事如天上，玉臂兰孙酒一双。
三年别我为官好，一度相寻春正深。乱后哀鸿方始集，对君真有太平心。
雨过土灶犹流水，日上茅茨未起烟。早炊还到午炊熟，饮啄随时但听天。
辜负莲花开满池，下山相问欲何之。但言世外閒无事，只有人间病要医。
古匣重缄涩不开，无端夜半作风雷。中间隐有龙蛇泣，白发先生赚我来。
池上千华开九品，阶前群玉秀三枝。悬知鹤梦归来日，正是华堂昼锦时。
长与青山作比邻，溪光云影自相亲。楼头片月分明在，谁是当年指月人。
江天霁色一披襟，斗柄东回接远岑。漫把游心戒僮仆，春光不定是晴阴。
古殿崔嵬倚洞门，门前过客尽乘轩。逢僧懒说山中话，笑指荒苔屐齿痕。
亭亭双干出群芳，莫负花时几度忙。为语丹青休草次，留将秋色待诸郎。
昔人手植卜三公，仙李蟠根此日同。珍重挥毫添九棘，一家都在画图中。
丹霞归路未逢人，依旧顽牛昨日身。莫怪适来还适去，溪山无地任吾真。
吾道而今久寂寥，丹霞回首路迢迢。名山有约无筋力，且泥同参话一宵。
三间破屋无人到，一盏寒灯伴客眠。明发挂帆云外去，不堪重问再来缘。
隙中日月眼前尘，梦里行藏病后身。愁绝不堪更回首，青山多少未归人。
浓阴覆石数家村，断涧通桥曲绕门。拟借此间添结屋，经年车马不闻喧。
风静波恬一叶轻，丝纶高捲待潮生。沧浪歌罢浑无事，抱膝閒听瀑布声。
扁舟移棹访仙源，策杖归来日欲昏。咫尺家园隔烟雨，山城临水未关门。
野人家住寒山下，雪重茅檐树低亚。得句吟来风满林，踏花归去香随马。
赪霞红雨暗西江，饱食归来卧北窗。午过空林喧鸟雀，馀香散入碧油幢。
兴在林泉不在山，道情物态两相关。旁人莫问垂垂子，树老枝高未易攀。
闻香见色便辞柯，体露金风奈若何。何似色香无觅处，烟霞堆里独婆娑。
夏云如火煮仙砂，白雪黄芽罩绛纱。僧老空林非所羡，碧天长日送流霞。
海云山色海幢潮，到处门庭未寂寥。猿鹤无心恋城市，不妨龙象远相招。
击楫闻鸡并著鞭，车书同轨更同天。阳春有脚无遐迩，到日宁忧雨露偏。
非儒非佛亦非仙，酒后狂歌饭后禅。大地一锥无卓处，自携孤影向临川。
选官须近圣人边，选佛直到然灯前。选石全凭方寸地，清风两袖米家颠。
篱边疏影弄新晴，月与寒花一样清。记得罗浮耽玩久，数枝临水更分明。
一滴能添一种情，五更推枕梦难成。草堂风雨寻常听，不似蓬窗此夜声。
江上凉风日透衣，窗前孤月夜流辉。京华故旧应相念，过却重阳人未归。
南国佳人夜捣衣，残砧声里减容辉。客怀听此堪惆怅，家在都城频梦归。
霜风催急箧无衣，恋阙频瞻日月辉。同是别离君更切，登山临水送将归。
草堂临水不生尘，花木成林总是春。遥想潘舆周览处，举头常念未归人。
自别罗浮岁几更，暗香疏影每关情。如今同醉东风下，人比梅花分外清。
爱君襟度瑩如冰，别久频瞻处士星。此日问奇仍载酒，春风沉醉子云亭。
燕舞鸠啼日欲斜，郡庭浑似野人家。残书半掩开帘坐，风捲蓬花似柳花。
一自洪都别故知，重逢今是四年期。蹉跎两鬓将成雪，只有此心如旧时。
云山咫尺望中思，五马南来定几时。倘念穷途离索久，抱琴乘兴愿先施。
春风桃李费栽培，一度飘零一度开。惟有涧松偏耐冷，天公留作栋梁材。
画堂红烛醉逡巡，深夜归来月转轮。自是斯文情缱绻，不因歌舞易留人。
薄宦归来雪满头，欲将簪组换渔舟。怀人不奈萧条意，昨夜梧桐又报秋。
相送情深过石门，醉中分袂暗销魂。举头一望人何处，远树苍茫无数村。
南北舟中两渺茫，相思情与海天长。隔篷侵晓闻人语，犹讶诸君在耳傍。
买得长安酒一杯，客边谁共好怀开。故人有意怜衰病，旧雨不如今雨来。
万户千门接水云，思君何处再逢君。西风一笛山阳路，满耳凄凉不忍闻。
百尺高台傍水浔，东来先拟一登临。行舟已过空回首，不尽平生仰止心。
仙家楼阁望中迷，千仞峰峦九曲溪。自有棹歌遗响在，不须游客谩留题。
卖田买妾人皆笑，四十无儿我独伤。但看山头无主墓，一杯谁肯酹斜阳。
软饱三杯午梦醒，扶筇纵步竹边行。清风满径襟怀爽，喜见儿孙次第生。
野云相逐惯披衣，梦断丹青亦掩扉。忽枉烟霞一回首，令人空念十年非。
几许相逢欲话难，一樽还解辟春寒。深杯莫厌罗浮味，千里云山易渺漫。
偶过东湖日未斜，满城谁是辟疆家。寻常杯酒还来此，指点春风几树花。
书逼钟王役莫逃，工书尽日是贪劳。不如任拙都无事，坐入更深看月高。
世路崎岖不作难，将迎未断是危艰。闲窗暗袖持衡手，只把灵台一镜看。
木犀香亚几枝低，尽日花边坐欲迷。何处棹歌声转急，缓寻幽草更前溪。
微茫新水涨洪波，南北行人感慨多。何似西湖风景好，近山青拥数堆螺。
桃花初放柳丝丝，傍柳看桃履屡移。淑气熏人浓似醉，隔花啼鸟忽催诗。
白云轻罩树高低，溪绕青山山蘸溪。篷底卧看山两面，懒携樽酒入招提。
白头花鸟本无心，黄雾遮天午日阴。断岸孤舟聊一系，閒愁争似海潮深。
随花傍柳出孤城，望拜肩舆我亦应。莫道穷乡供奉少，晚山秋霁景天成。
推篷一枕看银河，秋入新凉夜更多。翻忆长安骑瘦马，尘埃两眼奈悲何。
拱戟都忘两手间，平生定力久知难。寻常吠犬无巴鼻，蜀日团团正出山。
亭废逢僧未问因，后人谁复续前人。我来景物还潇洒，不解行春且醉春。
小架层楼敞两扉，南薰无日不吹衣。北窗高枕今陶令，不似他年梦里归。
胡麻香韵伴春芽，石钵千回研指斜。长练冻嫌黔国井，旋瓢庭雪煮琼花。
日日江中浪拍舟，南风不遂北来谋。谁云境逆无佳思，独倚篷窗看活流。
春风犹记舞衣斑，暂借图书白昼闲。最是酒醒人静后，梦魂无夜不君山。
杜鹃何处血流殷，细逐溪声断续间。双袖数行游子泪，好凭流水到君山。
为爱君家石上苔，抱琴时过两三回。秋花恋蝶风前舞，野鹤栖云竹外来。
烟啼雾扫玉珊珊。寂寞苍梧云影寒。清泪未随香骨尽，至今馀恨着琅玕。
昔人曾与白云游，我欲登临一写忧。风满征帆停不得，烟波回首思悠悠。
十年游子在天涯，一夜秋风又忆家。恨杀叶榆城上角，晓来吹入小梅花。
月照空山鹤在松，梦中犹听石城钟。今朝又向江头别，目断孤云意万重。
定起闲吟独倚阑，朔风吹面雪漫漫。修心不到梅花地，耐得山中一夜寒。
马渡沙头苜蓿香，片云片雨过潇湘。东风吹醒英雄梦，不是咸阳是洛阳。
面面溪山小画图，山行不尽翠模糊。深林遗庙知谁祀，烟雨东风啼鹧鸪。
空谷无人响暗泉，隔溪茅屋见炊烟。东风故遣飞花出，知是桃源别有天。
山黑怕闻猿啸哀，关门鱼钥报重开。健儿把烛更深立，争道前年使客来。
春风吹花落客愁，湖上酒家多起楼。醉斫鲤鱼歌白雪，翻忆十年曾此游。
独立汀洲采白蘋，暖风晴日正愁人。江东倘有平安字，早晚携书愿卜邻。
落日茂陵衰草寒，马嘶尘起北风酸。可怜此地埋仙骨，不见金茎捧露盘。
谩把金钗品价高，荔枝端不让樱桃。若教李白谙风味，甘分南州脱锦袍。
入峡阴阴出峡晴，峡流端似镜般平。玉环玩世谁收得，万壑千岩月自明。
一枝欲寄陇头思，春早江南雁到迟。月黑小楼清夜永，紫箫吹断玉参差。
携琴载酒远寻君，石径人稀日半曛。纵醉也须山上去，莫教閒却半床云。
君门乞得此身閒，野树烟江一棹还。收拾旧时诗酒伴，远寻僧舍入秋山。
舟停桂棹骑停辕，落日江头酒一樽。谁道剑溪非远别，碧波青草总销魂。
香雾濛濛湿翠霞，半帘残月到仙家。野桥初过莺声晓，乍见春溪水涨沙。
溶溶春水漾琼瑶，两岸菰蒲长绿苗。几度踏青归去晚，却从灯火认红桥。
长风萧飒起毫端，雪干苍苍几岁寒。黑入太阴云雨合，就中疑是老龙蟠。
玉节娟娟老雪霜，苍梢势欲拂云长。南风昨夜吹烟雾，添得虚堂六月凉。
林木疏疏小径分，石泉岚气绝尘纷。抱琴野客归何处，间却松窗半榻云。
生事萧条鸥鸟知，春来长忆看花时。秖今酒伴俱零落，说著高阳泪便垂。
独对秋风感客怀，南山旧业半蒿莱。浮生想被微名绊，知得花前醉几回。
江海年来已倦游，剑南偏喜故人留。对床今夜休听雨，一滴空阶一滴愁。
昔人从此吹箫去，万古高台对水流。试看旧时明月影，夜深钟鼓五云秋。
湖上鸳鸯飞一双，人生最苦去他乡。郎舟撞入荷花里，引蔓牵丝恨更长。
生平意气漫相亲，零落而今有几人。慧聚山房春酒碧，旧游回首重沾巾。
秋半长安特地寒，西风不管客衣单。晚晴贪看南山色，百尺危楼独倚阑。
双笔慇勤慰所思，染来还写寄君诗。空花不作痴人梦，银管犹为感德期。
阁雨轻云已弄晴，窗间曙色渐分明。幽人正被宿酲恼，啼鸟隔帘三四声。
冻云压树雪漫山，楚尾吴头髣髴间。日暮天寒鸟飞绝，此翁何事却忘还。
山北山南秋复春，扁舟为屋树为邻。谁能学得天随子，老向江湖作散人。
鼓瑟齐门事已非，抱琴何惜赏音稀。有弦争似无弦达，閒看閒云出岫飞。
有树莫容姑恶栖，尔何怨姑犹怒啼。人家有儿亦有妇，不愿使闻如尔妻。
草茅蔽野出无蹊，寥落衡门水竹西。客至尚能留一饭，小儿沽酒妇蒸藜。
今夜平分一半秋，可怜兄弟不同游。片云将雨非无意，天上姮娥亦为愁。
别时容易见时难，屈指凡经廿岁寒。更去更来能几度，并州已作故乡看。
别时容易见时难，和恨和愁写一摊。若遇后来相忆处，聊将纸上笔踪看。
别时容易见时难，芳草萋萋不忍看。况是春深无雁过，到家谁与寄平安。
毕竟长生药不真，世间谁是百年人。贪夫务得知何意，似欲黄金铸此身。
碧桃落尽海棠开，帘幕春深燕子来。心为惜花身病酒，一床弦索锁尘埃。
幽居悄悄何人到，一点山萤照寂寥。欲寄所思无好信，夷歌几处起渔樵。
蒹葭杨柳似汀洲，细草春香小洞幽。风景苍苍多少恨，烟波江上使人愁。
陈绮席，进华觞，主人临轩客上堂。绮席陈，瑶觞进，清歌缓舞情无尽。
江上有山复有山，鹧鸪啼处雨斑斑。一声两声行不得，南船北船朝暮还。
侬家向南雪一株。春后春前常见渠。瘦影从教比郎瘦，孤山终不似侬孤。
一东一西天上星，一聚一散水中萍。一来一去道傍人，一颠一倒花下巾。
薤上露，朝日晞，昨日相见今日违。力拔山，气如虎。朝日晞，薤上露。
黄鹤仙人去不返，可恨此君相见晚。高堂六月生秋风，见画令人意萧散。
谁写罗浮梦里云，飞来山鸟意相亲。傍人莫笑头如雪，占得江南第一春。
云气晚从帘外过，雨声凉傍竹边来。鱼波小簟清如水，北牖南窗面面开。
高柳疏疏集晚鸦，柴门浑似野人家。月明露重空阶静，时见芙蓉落一花。
玉堂仙人冰雪姿，几度月明劳梦思。画中相见好颜色，只有铁心如旧时。
筑得茅堂远世纷，北山无及更移文。一株松下茶烟起，直过前山化白云。
彭泽之官八十日，飘然即赋归来辞。人生出处各有道，乡里小儿那得知。
江如川字月如盘，曾向龙门绝顶看。三载思家东海上，二千里外亦团圆。
两崖千仞自天开，闻道当年手凿来。黑水翻江龙出峡，惊涛夜夜作春雷。
楚云如梦梦如云，云梦相牵两不分。妾若是云君是梦，云当为妾梦为君。
自笑百年浑是醉，不知今日始逢人。朝来净洗醒时眼，一一从头看好春。
六飞南渡大江来，五月荷花水殿开。白塔已荒前代寺，紫云犹绕拜郊台。
一月不雨农心忧，两月不雨田无秋。仰看北斗酌元气，安得倒挽天河流。
春愁如海夜如年，茶鼎分泉手自煎。白发老僧同听雨，就床相伴佛镫眠。
人迹来稀地自偏，閒门无事度年年。最怜十日空阶雨，铸得青青万个钱。
草软坡平午树凉，人牛此际两相忘。曾知亦有无眠者，马上鸡声满路霜。
参差烟雾隔楼台，千树桃花洞里开。春色可怜关不住，又随流水出山来。
人言醉日可移竹，我爱此君醒日多。昨日雨中分数个，不知醒醉复如何。
洛阳无数牡丹开，不惜黄金买地栽。二十四人金谷友，更无一个看花来。
白发秋风相别后，三年不寄一书来。书来却是他人字，放在床头不忍开。
两翁何处访知音，涧水松风总是琴。识得此中千古意，子期端合铸黄金。
过溪三笑本无心，岂意流传直到今。涧水松风都是笑，白云依旧在东林。
月出城头海气凉，角声愁思两茫茫。故人又向明朝别，铁铸梅花亦断肠。
我爱娟娟玉一枝，岁寒不改雪霜姿。如何也学春风面，定是今年醉日移。
一枝斜倚短墙东，上有翩翩十二红。莫怪无情花里鸟，白头端的爱春风。
辛夷开遍又樱桃，不见山瓶寄浊醪。昨夜好风吹梦去，一溪春绿涨葡萄。
古铜鸠杖能扶醉，小锦奚囊解贮诗。雨馆萧条形共影，一镫相待暮钟时。
红颜养得看看老，白发梳来种种多。却喜算来无酒债，最难遣去是诗魔。
落尽飞花满地红，无端三月雨声中。天心也与人心别，才见东风又北风。
只凭一线上青天，中有天机合自然。莫待风高收不得，宫商别调不如前。
金壶玉漏平分夜，绛蜡铜盘欲曙天。日出东方高丈五，更添丈五足高眠。
从来好饮杯中物，醒即高歌醉即眠。寄谢多情天上月，病中辜负二三年。
落日楼台紫翠间，道人采药不知还。使君莫动归田兴，山上于今更有山。
高人读书下帘坐，门外好山青一朵。酌酒不知风雨来，满林红落杨家果。
忍听慈乌返哺儿，结巢飞在最高枝。夜来不在高枝宿，啼到西山月落时。
姑射仙人玉雪姿，天寒瘦影立多时。春风半面曾相识，一夜梨云入梦思。
海上仙人萼绿华，玉颜不肯服丹砂。春风一笑三千岁，长在瑶池阿母家。
本是一株无影树，尚留此影半窗前。夜来定起无寻处，水在瓶中月在天。
一湾流水入天台，曾有刘郎采药来。山鸟白头缘底事，千年一度见花开。
太乙真人坐莲叶，大宛使者泛灵槎。偶向天河一相见，直到牵牛织女家。
并刀谁剪半江秋，中有玄真一叶舟。鱼我相忘千载下，钓丝何事不曾收。
不见郎归照六经，年年误妾拾流萤。何由飞上天河去，化作牵牛织女星。
野愚钓者近如何，占得溪山雨一蓑。茶灶笔床天上坐，往来浑不怕风波。
野愚钓者近何如，不寄云中锦字书。谁信两潮东海上，老夫日日候双鱼。
西陵树色暮苍苍，明月相将入御床。寂寂帐前歌舞歇，几多含涕忆君王。
故人多在大江西，欲寄封书懒不题。昨夜东风吹梦断，晓来无赖是莺啼。
帝遣山人远入戎，半年情绪客程中。陇头流水今朝别，人自西行水自东。
白头天外未归人，江上看图愧此身。閒却溪头半间屋，桃花流水几经春。
柳影波光锁院深，一尘不到市声沉。多情惟有双灵鹊，时到庭前送好音。
志是子渊方是广，才如曾点始为狂。自惭末学何为者，孤负恩言鬓欲苍。
君王待士古来无，令德高名满八区。济美喜看贤世子，巳能端拱礼诸儒。
病身趋召历千山，又见江城荔子丹。窃食无功心有愧，赐归分与众人看。
涧底白头僧浣衣，云间童子负薪归。幽栖更羡投林鸟，半巳寻巢半巳飞。
东海西头是我家，门前花径接鸥沙。三年别后徒多恨，敢道诗书读五车。
双橹鸣江水不波，云山无数拂船过。夜深把酒问明月，月色与愁谁较多。
一髻青螺一岫云，应须劈破与平分。当年楚水流何处，那得吴山尚属君。
江乡一别异乡逢，十九年中意万重。沽酒满船赊月色，同寻流水听疏钟。
二十年前同虎榜，八千里外客殊乡。匆匆又说明朝别，离恨长江有许长。
经年两度还乡里，九载相逢话夙心。曾见诛茅新筑室，门前嘉树总成阴。
处士年年种菊枝，几回霜雪满东篱。春风天上移根种，又见新承雨露时。
凛凛东风日未西，珊瑚枝上暂幽栖。千山万怪藏踪迹，野旷青天不敢啼。
彭湖水合大江东，孤柱中流势独雄。千古狂澜资汝障，不徒行客仗灵风。
少小同游白下门，五人今有一人存。江山花柳年年发，折柳看花欲断魂。
竹映窗前水漱门，数声幽鸟报朝昏。行来恐踏苔痕破，目送山阴过远村。
江头雨足春水生，江上青山烟树暮。扁舟明发去如飞，目断征帆入苍雾。
北苑高情宿世同，疏林汀渚正秋风。砚池洒墨应多思，写向寒烟夕照中。
纱窗徙倚倍无聊，香烬熏炉懒更烧。一缕箫声何处弄，隔帘微雨湿芭蕉。
每嗟船子惯垂纶，恒泊溪边荻映身。人问不言头自点，恐惊鱼去不应人。
谈经人在翠微中，缥缈烟霏隔几重。欲寄此心无可托，长随片月挂西峰。
绿浅红深醉眼浓，殢人何处不迷踪。飞时莫浪随流水，自有春涛可化龙。
一段清香蔼禁闱，几枝疏影照寒辉。玉堂不让孤山趣，雪骨冰肌对紫薇。
古干横斜意自奇，半开半蕊亦相宜。寒时悔不前村觅，知是溪桥第几枝。
数朵红云静不飞，含香含态醉春晖。东皇雨露知多少，昨夜风前已赐绯。
一番花信一番新，半属东风半属尘。惟有此花开不厌，一年长占四时春。
买得渔蓑与钓纶，天寒日暮水无鳞。浩歌一曲知何处，犬吠芦花不见人。
海棠初种竹新移，流水潺潺入小池。春雨乍晴风日好，一声啼鸟过花枝。
鳌背楼台一俯凭，海波万里碧千层。太平未试龙韬策，射雉还过竹院僧。
残花细雨半钩帘，过雨溪山总翠蓝。禁火人家春寂寞，莺啼应未到村南。
天街十二正春阳，小草离离雨后香。吹彻瑶笙人更寂，桃花洞里日初长。
春草禅扃路欲迷，白头遗慨故宫西。钟声送尽寒潮水，月落冬青杜宇啼。
唤得春船柳岸头，欲行犹更话绸缪。水云踪迹明朝夜，又听钟声那寺楼。
秋正平分月正圆，峰前桂子落亭前。老禅方丈寥寥夜，不听猿声二十年。
六桥山色裹湖光，柳傍桃随十里长。无限红香多少絮，并将春恨与刘郎。
归来双鬓各萧然，见画犹能记昔年。风雨一船曾泊处，借人灯火草堂前。
南山挂锡已多年，不涉人间一线缘。上殿罢来谁共坐，数竿修竹旧房前。
东海东吴两故人，别来二十四番春。而今远岫疏林外，一抹残阳一老身。
歌残桂树小山空，野鹤孤栖自一丛。万里中原归不得，空馀长剑卧秋风。
宋家宫阙已萧萧，满目残阳照野蒿。独有两峰青不了，至今南北插云高。
滚滚红尘世路长，不知何事走他乡。回头日望家山远，满目空云带夕阳。
日夜烟霞护翠微，相将猿鹤待忘机。青山莫道闲无主，自是闲人不肯归。
夜深独坐事枯禅，拨尽寒灰火不然。忽听楼头钟磬发，一声清韵满霜天。
独抱遗经坐上方，诸天风度葛衣凉。蝉鸣草树半山静，松落云花合殿香。
一屏浑铁自天成，倒影清波月正明。三十六峰秋色里，幔亭高处独吹笙。
孤云底事未还山，缚草为门亦自关。一树垂杨铺水面，东风袅袅不曾闲。
树飞黄叶豆开花，抚景萦思村路斜。秋竹百竿俱似玉，清池白月想君家。
夭桃灼灼向窗前，十二阑干次第看。昨夜雨声三四点，惜花人听未曾眠。
衾寒翡翠怯秋风，郎在天南妾在东。相见千回都是梦，楼头长日妒双鸿。
碧玉杯中琥珀光，灯前把劝阮家郎。不须苦忆人间世，万树桃花即故乡。
异鸟娇花不奈愁，湘帘初卷月沉钩。人间三月无红叶，却放桃花逐水流。
为怜春去不登楼，才上南楼动远愁。满地落花红雨乱，接天芳草绿云稠。
华屋沉沉乳燕飞，绿杨深处啭黄鹂。疏帘不卷薰风静，坐看庭花日影移。
江空木落雁声悲，霜染丹枫百草萎。蝴蝶不知身是梦，又随秋色上寒枝。
依依杨柳映苍苔，满树桃花映日开。不知燕子栖何处，此际东风依旧回。
昼琐深宫鹤梦迟，御阶花木接瑶池。月明独照长生殿，无复尊前捧玉卮。
别后江头夜雨凉，可怜憔悴谢红妆。腹中不有郎行路，那得车轮日转肠。
兰芷萧条白露凝，夜深台殿起秋声。君恩何处中天月，一片清光处处明。
映日初花隔槛明，春风袅袅透寒轻。伤心怕听枝头鸟，莫向王孙归路鸣。
楼上春深乳燕来，半帘花影自徘徊。子规声里黄昏月，叫断东风梦不回。
庭雪初消月半钩，轻漪月色共相流。玉人斜倚寒无那，两点春山日日愁。
红深翠浅最芳年，闲倚晴空破绮烟。何似美人肠断处，海棠和雨晚风前。
丝丝杨柳拂烟轻，总为愁人送别情。惟有流波似离恨，共将明月伴君行。
仿佛琼姿照笔床，寒归空阁燕归梁。最怜琴绝流波引，句里梅花度暗香。
云散遥天锁碧岑，人间无路月沉沉。可怜寒食梨花夜，依旧春风小院深。
云静烟飞降蕊渊，幽兰比格锦为篇。伤心赚梦梨花月，闲锁春风听杜鹃。
故人别后杳沉沉，独上高楼水国阴。鸿雁不传书底恨，天山流落到如今。
南州初入便神清，步步新秋送水声。金缕两行浓夹柳，滩云如染照山明。
共春商略夜无眠，拾得闲愁在水边。倒似梦中曾见过，一枝春影倚寒烟。
清霜飞急漏声迟，遥夜孤帏忆别离。幽梦欲成明月去，却凭何处照相思。
沉沉无语意如痴，春到窗前竟不知。忽见寒梅香欲褪，一枝犹忆寄相思。
爱看繁枝不忍删，欲留香魄杳无还。粘泥扑幕俱堪惜，简点残英乱晓鬟。
不向花前为怯春，春风似也不怜人。明添愁绪阴添病，不分花枝自在身。
共看玉腕把轻丝，风力蹉跎莫厌迟。顷刻天涯遥望处，穿云拂树是佳期。
恨打鸳鸯两岸飞，两心相望共依依。何如溪上眠沙稳，相逐相呼趁月归。
梅花历乱奈愁何，梦里朱楼掩泪过。记得去年今夜月，美人吹入笛声多。
四面帘垂碧玉钩，重重深院锁春愁。天涯行客无归信，花落东风懒下楼。
谁家茅屋住深山，路转清溪第几湾。寄语桃花休乱落，恐随流水出人间。
一家村上记相寻，坐对萧萧风满林。天上归来重看画，辽东鹤去海门深。
风捲芦花雪满洲，笛声飞送一江秋。曲中都是沧浪趣，楚客听来不用愁。
我从东去子西行，万里桥边万里程。白下杨花多似雪，还应难比别离情。
杏花过雨粉香深，老去秋娘瘦不禁。惆怅看花人不见，却将春色付山禽。
长安腊尽已春回，馀雪全消未见梅。纸帐夜寒清梦觉，梨云空满画中开。
娟娟霜月夜窗虚，隐几看花乐有馀。心事暗香疏影里，平生不作茂陵书。
古木疏篁倚石边，不随桃李斗春妍。平生留得冰霜操，别有幽期在莫年。
曾共沧浪钓晚风，今朝江上又相逢。莫辞同醉船头月，明日烟波各万重。
溪上流虹映壁经，溪头春树拂檐青。小车閒日何人到，会有光华动德星。
去时相约看黄花，花满园林未到家。惆怅别来无一字，西风极目雁行斜。
不解高阳醉似泥，一壶时共荐豚蹄。半酣藻思如泉涌，锦轴华笺取次题。
为有高情共岁寒，别来相忆访平安。凭将一片南州意，寄与清曹粉署看。
携手河梁欲别难，故乡南去路漫漫。一枝林下清如玉，但保风霜到岁寒。
才子清姿如玉雪，新裁小扇写寒梅。日长宴坐微风发，为引幽香相逐来。
门巷晴泥拥不开，寻君北转又东回。竹间寂寞香庭掩，便似回船雪夜来。
平生心事听皇天，流水行云任自然。养得凤毛成五色，青云白日看飞骞。
冰霜同是岁寒心，回首江南间阔深。尚有风流何逊在，水边篱落待重寻。
庭树森森照眼明，一枝如玉竟先倾。伤心我已肠千断，何况衰年父母情。
昔在江南种竹枝，十年离别重相思。春回已是冰霜后，白日青云见羽仪。
新启南轩面碧漪，樱桃杂树满阶墀。凌云尚少琅玕竹，分我仙坛十数枝。
湖海交游二十年，忆听流水奏朱弦。情深未逐浮云散，长梦春风玉树前。
云边无处望归骖，一片离情逐暮帆。犹待联翩载黄鹄，同吹箫管过淮南。
五载金门为学士，朝来初降散官恩。幸因近侍沾荣命，犹胜超迁典大藩。
一去京华三十春，乡山万里梦归频。山中尚有平生侣，应见题诗忆远人。
翠岫青林二月春，风光潋滟绛桃新。何人独解无尘事，茅舍山中访隐沦。
一树葳蕤蔼素云，水边林畔不胜春。周家旧爱莲花好，添著梅花清十分。
鸾应琼笙凤应歌，光涵太液贯银河。吾皇岁岁升平乐，今岁升平乐更多。
第一梅花擅早春，冰为肌骨雪为神。江南何处看尤好，锦帐牙旗伴玉人。
马首连朝东复东，穿云蹑石与君同。须知第一人间险，未数鱼凫蜀道中。
四畔喧呼寝不宁，萧萧风雨夜三更。体寒衣温皆同趣，气叹声嗟共一情。
去家不似来家速，半月行边五日还。一夜营中喜无寐，銮舆明旦入关山。
宗老年高八十馀，溪山清趣乐閒居。别来思忆心当切，为谢衰残久旷书。
锦树成行白雁飞，暂辞天阙赴慈闱。金陵到日年光晚，别有梅花艳舞衣。
温似阳和清似玉，蓬来东阁久相亲。北堂归省真堪乐，忆得重来是暮春。
两京三十馀年住，家在钱塘旧业残。想见西湖千树雪，岁寒还似昔时看。
河上秋风九月高，临河酹酒发归舠。县知一路思亲意，回首京华梦寐劳。
夏官郎署二十载，玉立亭亭故可人。万里江南看归省，清风不改旧时贫。
春雨东皋竹万竿，主人白发未休官。常将一片冰霜意，期尔青青共岁寒。
十载怀归归未得，越中山水望中迷。封章早晚天恩下，昼锦乘骢入会稽。
娇花媚草谩纷纷，直节清风见此君。我忆词林余太史，题诗聊复继停云。
袖拂青烟蹑紫霞，寻龙寻水看金沙。道人久有归休意，指个溪山著我家。
已足当休即便休，百年何用万年谋。人人自带生来福，枉为儿孙作马牛。
森森孙子比明珠，总是先公积庆馀。佳妇佳儿勤善行，免教贻累及诸雏。
渺渺江南道路长，故乡回首勿情伤。梅花自是江南物，但看梅花即故乡。
盘中松竹如云雾，尚少梅花玉雪姿。置在草堂成四友，岁寒相对静相宜。
道路相传昼锦归，人家竞出看光辉。岂知白水青山客，不改从来旧布衣。
暮筵芳酒溢华卮，记得临分共论诗。流水韶光二十载，相思秋鬓各成丝。
白云原上经行日，傍墓曾看草结庐。今日都门复相送，绿袍分教赴姑苏。
回首分携四越春，江云海树梦频频。过鸿聊寄相思字，定对梅花忆故人。
南还六月别都城，独阻临溪送客行。捲地朔风吹急雨，绿杨何处有啼莺。
密叶新梢长结阴，亭亭直节出平林。谁言解箨初成竹，便有云霄捧日心。
曲曲溪流冻不声，扁舟独载更多情。千峰玉树凌寒色，九叠银屏照晚晴。
繁蕊初开满玉条，碧梢低亚影萧萧。天寒冻雀双栖稳，却怪朝来雪未消。
种得长松万个多，连山数里暗烟萝。何时投老归乡曲，分我寒岩翠一坡。
风架引藤高十丈，翠叶阴阴气萧爽。老龙昨夜挟风雨，乱吐骊珠落天上。
青山几叠护云屏，绿树风凉鸟自鸣。最是幽人无一事，捲帘独坐看黄庭。
高节凌云不可攀，风前时听佩珊珊。閒将玉管吹明月，人在潇湘犹未还。
杨柳深深映画楼，君行又上木兰舟。夜深正好看明月，莫放青山过石头。
数声黄鸟绿阴稠，一片青山翠欲流。坐久不知花落去，閒身只为白云留。
老去观书兴易阑，绿阴清昼况多闲。杖藜扶我溪头步，看尽湖南十里山。
幽禽相逐上枯荷，原上秋光太半过。对画定因难弃此，白头兄弟巳无多。
拍岸新波泛落红，柳丝撩乱飏晴风。不知馀得春多少，行过溪桥日未中。
天上同沾雨露多，扁舟又喜泛沧波。冥冥鸟背夕阳暮，千里月明闻棹歌。
水畔人家舟作屋，飘飘身世长儿孙。几回睡足芦花月，又引帆樯过别村。
江北江南一水通，往来舟楫自匆匆。推篷独坐浑无语，遥见青天日正中。
石上长松落午阴，有人松下鼓瑶琴。南风过处浑无迹，秪见千山万水深。
老树苍崖满目秋，水明沙净晚烟收。如何万里长江内，只见斯人泛一舟。
乡人新自故乡来，千里鱼书手自开。闻道家山风景好，玉笙吹月共徘徊。
湘江两岸鹧鸪啼，翠袖天寒日又西。可是无人伴幽独，纷纷桃李下成蹊。
一年几度过黄河，霁景清风此日多。临流滚滚兴无尽，直欲遥吞万里波。
连山忽断禹门开，中有黄流万里来。更欲登临穷胜观，却愁咫尺会风雷。
云满青山水满溪，绿杨红杏绕幽栖。抱琴童子随师去，归到桥心日未西。
自古诗人咏伐檀，山中不道负薪难。到家远近何须问，行过溪桥路已宽。
睡熟不知风大作，到晓犹闻波浪声。起坐觅纸欲题句，却忆远人无限情。
先人最爱佳山水，每对清流玩翠微。俯仰忽成今与昨，看山看水泪沾衣。
壁上留题见好怀，旋将征袖拂尘埃。浪游不得逢知己，阻雨今朝独后来。
肩舆千仞历峥嵘，朔雪寒云杳霭中。远近东西浑不辨，只疑犹未辟鸿濛。
满庭落叶似深秋，好鸟鸣时地转幽。坐对青山才咫尺，会登绝顶望中州。
两年三度客黔滨，前是秋冬后是春。新绿满庭清昼永，好风时复送香尘。
山青云白楚天涯，驻节山中白昼迟。纵是无边清兴好，知音谁与和新诗。
江村地僻草萋萋，小阁閒登日欲西。风景不殊云木秀，只嫌中有鹧鸪啼。
清和时节似中州，江绕茅堂尽日幽。官况不羁情散诞，坐看云影自悠悠。
绿萍如锦盖青池，池面高荷静不移。閒爱小亭听雨坐，恰如湘水系舟时。
参差林影受风斜，坚坐胡床爱月华。凉露在庭清似水，不知今夕是天涯。
夜深风雪响侵门，绣被熏来睡正温。忽念中林有樵者，独惭馀煖未能分。
几载栽培雨露深，好风披拂正关心。瑶琴一曲凭谁写，惟有宣尼解此音。
花正开时节已过，祗留清影弄檐阿。潇湘千里客归去，想忆花时思更多。
铁冠不受晚风寒，采得幽香静处看。幸自托根今得所，栽培应有露团团。
每忆清谈对数公，别来无日不从容。少陵自是能诗者，却笑樽中酒屡空。
高标离立入檐长，已有清阴近画堂。别后又看新子结，风生满院散天香。
数仞宫墙一路深，屯云交翠落青阴。红尘十丈知何处，秪引薰风养道心。
绿烟初散锦霞空，绰约仙人半醉中。莫怪海棠颜色丽，等閒红紫尽春风。
竹林茅屋枕江皋，叠玉峰峦夹岸高。似是剡溪清兴发，独冲风雪泛轻舠。
无边草木不禁霜，只有黄花晚更香。笑采黄花斟美酒，南山咫尺兴难忘。
高堂灯火夜相亲，点检诗书忆古人。自愧久持三尺法，一生长保寸心春。
霜竹风寒夜向深，灯前读易见天心。京华又是逢长至，坐忆尧夫子半吟。
苍玉生苔浸绿波，新篁老木散枝柯。徒劳人世歌招隐，淡荡东风野兴多。
扁舟几度泛湘波，老木疏篁翠石多。凉吹淡烟图画里，远怀清绝奈秋何。
早知大道心无外，始觉身閒乐有馀。一卷陶诗千载兴，悔将名利役慵疏。
汉唐末事谁能鉴，晋宋当年世所知。犹有一编青史在，悠悠长使后人悲。
摘送园蔬露未乾，齑成新味带咸酸。几回放箸诗肠饱，绝胜先生苜蓿盘。
鹿走中原海起尘，独从草昧识真人。纷纷都是人间死，母死高名万古新。
钟山雨过翠成堆，竹里清风作阵来。爱竹看山有真乐，高人远矣忆追陪。
閒爱脩篁静爱山，清阴秀色座中看。老来渐得悠然趣，天际浮云任往还。
漠漠杨花满院飞，重来又见一春归。去年记得停骖日，正月庭前雪作围。
花落楼空委翠尘，千秋明月恨长新。西风原上群芳歇，独有芙蓉似美人。
寂寂无言敛翠蛾，花阴试步学凌波。玉颜空有嫦娥貌，不及芭蕉雨露多。
残花怅望近人开，南国佳人去不回。回首可怜歌舞地，年年春色为谁来。
天葩小院敞银屏，鹊散天河逗客星。欲识别来幽意苦，晚峰长想黛眉青。
世路无媒君莫悲，开阑看取牡丹枝。姚黄魏紫俱零落，能得春风有几时。
空庭草长燕交飞，独坐闲吟昼掩扉。风雨满城花落尽，几人閒得送春归。
潇潇风雨暗山房，篱下谁能共一觞。独有黄花知节近，殷勤留客过重阳。
杨柳青青水满塘，荷衣初试晚风凉。偶来亭下微吟罢，试数新篁几个长。
远汀飞尽一双凫，烟树迢迢映绿芜。何似载书兼载酒，樵青摇出女儿湖。
秋云漠漠树离离，孤馆俄惊雨后时。明日风帆江上路，看山应起故园思。
湖上风吹冻雪乾，几枝临竹映清湍。不论僧舍门常掩，下马敲开也借看。
草香烟碧路高低，偶兴寻君水竹西。情洽不知延坐久，半林风雨午鸠啼。
昔年吴地盛繁华，平屋楼居千万家。今日试凭高处望，满城烟树乱啼鸦。
水是侬乡舟是家，白蘋风外钓丝斜。樵青自作沧浪调，惊起双凫出浪花。
东风吹雨正帘纤，春色和云压四檐。听断莺声残醉醒，杏花香底坐钩帘。
白头太守文章伯，晚节桑榆景倍饶。莫道户庭常不出，时还送客到溪桥。
松撼涛声万壑风，桃花随涧落飞红。明朝试听丝桐去，只恐云山无路通。
独坐清溪野水滨，岁寒逢友胜逢春。还家故旧如相问，老我京华白发新。
云开水净树依稀，无限秋光带夕晖。痴客未知缘底事，每来吟坐便忘归。
钿筝理罢久支颐，帘外黄昏月上时。莺去燕来春暗老，含情惟有镜鸾知。
酒满春城花满楼，少年为客不曾愁。如今老去心犹在，乞取丹砂换白头。
潮落平沙小棹移，雨晴烟柳远含滋。非熊好梦知何日，回首沧洲动远思。
客怀牢落向秋深，诗酒浑无往日心。何处寒砧且停手，近来情绪已难禁。
朔风吹雪满天涯，景物依依逼岁华。见说孤山春意蚤，欲将清兴赋梅花。
草绿平原春雨歇，花残曲径夕阳明。朝来暮去年年似，吹散荣华是此声。
谢却红尘学道妆，黄庭一卷日初长。小真未解清虚意，时折閒花供石床。
树头风急澹烟晖，石竹萧萧涧草稀。清赏不来时又晚，满林黄叶趁鸦飞。
独树边崖叶尽枯，萝烟竹露共萧疏。杜陵老病扁舟去，一夜月明湘水孤。
漠漠江天淡淡秋，一声长笑下中流。青蘋风急丝纶晚，人在芦花缺岸头。
云深茅屋几层关，露筱烟芜水石间。看惯游鱼浑不避，忘机远过白鸥閒。
云满孤山雨满楼，青春花鸟澹相留。年芳似旧故人少，默倚阑干悔昔游。
芭蕉分绿蕙分香，不及春红一半妆。任是榴花妒颜色，平生心事只倾阳。
风定莎晴寂不惊，水云流影日斜明。忘机正爱幽栖熟，莫放渔舟近岸行。
谁从花里见双双，一片芳心晚未降。隔浦相逢如欲语，不禁风雨满秋江。
水绕回塘晚色荒，褰衣人在水中央。相思道远空零落，斜倚蒹葭一夜霜。
十载言归人不见，独将书画上长安。此情直与江流远，莫说如今行路难。
弓马停行翰墨香，早来文武盛钱唐。会应收拾江湖趣，归卧吴山旧草堂。
山下东风小雨催，断桥流水路盘回。柳阴拂地春衣湿，人自涌金门外来。
琐窗清晓云鬟重，今谷芳年翠袖垂。记得月明湘水上，倚篷无语立多时。
雨馀石径净无尘，幽事相寻野兴新。世态如棋数更变，何曾重过烂柯人。
坐令春水独徘徊，不见红尘拂面来。游客自归花自落，何须惆怅问谁栽。
翠袖双掀石影孤，绿珠将坠惠风扶。东君莫为春花恼，留作袁安卧雪图。
秋入溪山草半黄，白云红叶共苍苍。清商一曲无人听，独步荒林看夕阳。
月明如水溢秋波，手撚花枝夜思多。玉魄冰魂无著处，欲随青鸟扣嫦娥。
白石尘消苦竹生，一枝秋色淡无情。幽居莫作芳菲看，晚露寒霜老更清。
忙处人多静处稀，芦花风急梦将飞。莫教一枕黄昏雨，直待邯郸觉后归。
雪满孤山雨满楼，青春花鸟淡相留。年芳似旧故人少，默倚阑干悔昔游。
坐倚危栏一倍思，月光初上桂花枝。可怜歌舞千门夜，不信无情默对时。
澹澹苍烟破玉蟾，隔林清影落疏檐。从今留作黄昏伴，分付山童莫下帘。
十年京国念山林，一夜趋朝一夜心。今日还家逢老病，画中风物尽知音。
草堂清夜雨初收，小雨寒萤湿不流。独卧床头思往事，砌虫啼破一帘秋。
风尘回首几番春，案牍堆前白发新。夜半惯成林下梦，明朝依旧未归人。
归思无端梦自迷，先生今老小村西。杏花绕屋繁如雪，春雨霏霏山鸟啼。
锦幕围香宝兽危，晓妆临镜涩胭脂。绣笼鹦鹉嫌寒重，犹向帘间觅侍儿。
绿杨闭户是谁家，半出红楼映断霞。无赖流莺啼尽日，晚晴门巷落花多。
春深古寺燕飞飞，深院重门客到稀。我正寻花花尽落，寻花还为惜花归。
红栏六曲压银河，瑞雾霏霏湿翠罗。明月不知沧海暮，九疑山下白云多。
二月天和乍雪晴，见君似见祝先生。醉中不觉虚檐滴，吟作灯前细雨声。
行尽河桥柳色边，片帆高挂远朝天。未行先识归心早，应是燕山有杜鹃。
茅檐过午突无烟，里正催租更索钱。不遇使君亲问讯，此身已分入黄泉。
梨云漠漠楚天低，缟袂相逢思欲迷。斗转参横寒漏永，梦回惟听翠禽啼。
姑射仙人冰雪姿，珠冠琼佩下瑶池。湘江帝子元同调，翠袖相依岁晚时。
每凭鱼雁问平安，一纸书回带泪看。最是夜深成独坐，白云南望雪漫漫。
湘云流尽水痕乾，玉骨伤秋露气寒。饥凤夜深飞不去，也随群鸟宿江干。
□□□稳楚江秋，灵瑟声寒泪不收。明月莫随流水去，好应长照梦中游。
雁飞初到楚江头，叫破衡阳一段秋。寂寞西风明月夜，芦花如雪点汀洲。
杨柳新青拂水齐，牵舟人正满长堤。推篷忽见中天月，游子愁闻乌夜啼。
草树风暄翠欲浮，洞门深处野花幽。素琴不许闲人听，山自巍巍水自流。
学疏才薄谅何为，牢落尘踪阅岁时。秪有梅花共心事，便风吹向故人知。
水自幽偏山自深，竹窗花牖昼沉沉。逢人若问浮生事，半是閒眠半是吟。
高树春风花正开，芒鞋曾记屡徘徊。如今花落年光莫，寒色斜阳又独来。
石桥门巷落花深，晴日光风鸟乱吟。人事暗随春梦换，绿杨还似旧时阴。
平生慨慕古人深，道味先生更所钦。长恨无缘趋末席，灵祠一拜俨如临。
风色萧萧生暮寒，月明催棹下奔湍。孤舟系稳更相劳，又得长江一日安。
杨柳城头乱絮飞，慇勤客舍再逢时。山中有约遂何日，羁思悠悠谩寄诗。
暂出孤村纵野踪，晚凉归咏更从容。盈眸好景新晴后，人在乾坤清气中。
客路迢迢拟访君，细论心事慰离群。新晴无奈归程迫，空向青山望白云。
世情诗思两悠悠，老去何心复梦周。风雨午窗春睡起，间将吾志向春秋。
养拙柴门日久沉，子勤习诵父哦吟。始知陋巷箪瓢乐，千载同符只此心。
偶尔驱驰此地过，故人消息近如何。短筇白发遥相迓，暗忆流年一掷梭。
客路忻同胜友行，贪看山水一身轻。幽栖远就云林宿，明月清风万古情。
客里逢人漫说诗，从教归计尚迟迟。时将泽国天然趣，指点苍茫一教儿。
细雨斜风竹叶舟，长蓑短笠溯寒流。呼儿又喜新诗就，丽泽何妨迭倡酬。
微雨沾鞍风满襟，长途无使客愁侵。天光云影投装处，流水高山是我心。
红叶归心刚似飞，相逢尊酒别迟迟。衣冠淳雅江山胜，到处何妨一赋诗。
际晓晴开一叶舟，故人高谊共悠悠。回头却忆沙头别，寒菽模糊烟树稠。
满寺衣冠霁色开，青春华发映蓬莱。鸿爪雪泥他日梦，江云渭树总悠哉。
作客秋风百里归，重冈歇马步逶迤。观生恰喜心无事，缓数云峰独咏诗。
慈母新成游子衣，离歌欲唱意迟迟。四方总是男儿事，忠孝惟应两勖之。
风雨凄其客路赊，君心无事我心嗟。玉楼人去春寥落，几对青灯念子华。
少小亲仁长事师，讲帷无复再趋期。不眠此夜相思处，敢忘平生刻骨辞。
万缘由命不须嗟，遮莫飞腾莫景斜。偶度小桥流水曲，缓从梅下玩孤花。
昨夜巡檐同霁月，今朝联辔共秋山。恍思三十年前梦，信是人生会合难。
暂纵棱层咫尺踪，江山一览已增雄。脱令病骨生轻翰，飞步危巅又不同。
咫尺金陵到尚难，朔风犹未退狂澜。平芜渺渺不知处，独数江南江北山。
爱汝清溪寿二亲，云笺晴染坐生春。九天会沐恩波阔，戏綵堂前百福新。
一枕平安昼梦浓，起题红叶数青松。老于世态无心处，到处身疑是梦中。
先声隐隐远如雷，高浪排空雪作堆。欲记新题何处写，伊谁一醉菊花杯。
积雨逢春却好晴，石桥又听涧泠泠。沙头饮马閒停辔，时止时行理本平。
昨夜凄风霰鸣屋，今宵月满清江曲。预欣明发行李轻，早趁茅檐弋阳宿。
笔砚为伍书作朋，寒檐不觉朝昏改。静中滋味将语谁，一日诗情阔于海。
人事周旋愧不遑，岁云莫矣趁归忙。笋舆傲兀长须困，蓑笠欹危度野塘。
曾对东窗月一钩，五更心事澹如秋。蹉跎不觉空霜鬓，争奈年华似水流。
坐对东林月一钩，寒光皎皎近清秋。当年心事今何在，碌碌那堪日下流。
碌碌浮生一梦中，并游无侣古今同。偶因晴牧閒行好，绝壁孤吟万壑风。
胜游欲罢驾言还，山水盘回趣更玄。试问丹青难状处，朗吟人在白云边。
联辔儒冠顾匪才，春风揖别话金台。残书数卷青山曲，满赖馀光烛草莱。
一艇寒凝雪满窗，棹歌声里铁为肠。把君诗卷摩挲久，人在冰壶月似霜。
尊酒为欢偶共斟，江清地迥夜沈沈。感君流水高山意，畅我光风霁月心。
诗卷书来兴转佳，好风应念客天涯。明朝再假一帆力，指日琴书可达家。
一水逶迤抱竹居，群峰稠叠映天衢。迟回独散平桥步，二百年前是我庐。
茅屋秋风已满林，老怀却忆少年吟。丈夫壮志今何似，空感平生灯火心。
风劲天高夜已霜，孤蓬閒倚面朝阳。移湾细忆曾游处，静听吾伊昼满航。
閒从火伴问名湖，愧乏珠玑媚此都。一水浮空帆暝漠，孤烟带野树模糊。
湖海归来百虑轻，梅花仍结岁寒盟。联翩更辱贤侯趾，锦绣重增白屋荣。
春风一宿太平禅，桃李芳菲霁月圆。明发青山怀雪爪，笋舆人在白云边。
百里郎君跃马来，恭承家命顾非才。南云拜罢春如海，剩赋新诗写永怀。
云开雨歇放新晴，处处春风佩玉鸣。忽喜旧游峰在目，细将心事惜平生。
壁上重歌昨日诗，古桥送客立多时。天低又恐云生雨，半夜疏星惬素期。
胜会难逢真快哉，晴明风日共登台。玉壶细酌题诗罢，绿水青山归去来。
积雪经旬倦出村，日将名教淑诸孙。疏狂每恨知非晚，性命谁人可得闻。
连日禅房昼梦浓，人情物理静时功。宵来更拟寻潇洒，净几明窗写训蒙。
阳复春来一棹还，简编新课日希颜。船头火伴时相命，掩卷推篷又看山。
净几明窗尚友轩，道情诗思共悠然。春宵几度相思梦，霁月光风各一天。
家幸平康为乐天，世遵清白矢心坚。园林百果春如海，几阁群书日似年。
曾寓禅房十日居，重来不见旧时书。閒窗一榻春宵梦，细忆流年二纪馀。
昼寝房中应接稀，青灯夜雨独吟时。但令心广身长泰，不管东皋归去迟。
一榻平安客虑稀，梦回春漏正迟迟。东阡西陌嬉游处，欹枕孤吟记此诗。
讲罢残经思已荒，徐经别院暂徜徉。静来春意君知否，昼寝房栊日正长。
一德蹉跎不易成，空怜两鬓久星星。雪窗欹枕无眠夜，谁共新功观我生。
夜半残灯坐不眠，孤吟霜月小寒天。昏昏病眼时无恙，又托精诚向简编。
尤人只见无虚日，罪已何曾有实功。莫把寸心矜立雪，但专一味暮春风。
一春多病倦游嬉，又对莺啼燕语时。疏竹短墙流水曲，众芳深处咏归迟。
忽闻屐齿惊苍苔，可是渊明归去来。平生此老用不尽，黄金无数寒香开。
太虚云去天无衣，洞门两断山开扉。山人莫袖东风手，指点梅花无是非。
六合空无一点埃，暗香多在雪中来。柴门长日无人到，强半诗怀为汝开。
千树东风满上林，九重春意待君深。孤舟一片梅花月，照见离明万里心。
罗浮春色自君来，万叠云山紫翠开。无限风光皆落手，袖中归去有蓬莱。
带得东风万里归，东风无地不相随。小窗若问春深浅，窗外桃花易满枝。
一函夜闭空山前，浮云散尽山依然。山中猿鹤亦解语，明月长恋山人眠。
一片长天一片秋，吴江分入楚江流。自来浮海无人健，莫作寻常看仲由。
一笛西风梦不惊，碧天如水大多情。月明依旧南飞去，万里玄云片羽轻。
紫閤春阴倍草堂，玉蓑金笠戴春光。从今收拾乾坤后，自对青山借一觞。
留得一瓢收野兴，忽然双鹤水之清。秋风不敢吹茅屋，只恐先生梦里惊。
黄花随处隐天流，万壑清风一夜秋。可是谪仙缘未满，不妨还作此山囚。
满城二月花惊眼，风雨寻常便打残。雪冷江空何日是，来人真忆二公难。
裁成白首全无用，默坐高斋几石衢。肯笑老人迂阔甚，买田为井亦横渠。
笑只溪云是我山，百年那爱此亭閒。匆匆但恐霖难作，飞去人间不易还。
人间万事可终閒，更际明良拜舞间。我病既深扶不起，吾儿何敢亦青山。
江山万里雪如此，老雁北风何处滩。欲识阴阳千古梦，乾坤聊在睡中看。
天妙相逢几称情，平生老菊尚渊明。千年著放莲花眼，莫遣南枝气不平。
尽遣东风问化工，南枝何与北枝同。谁知无限春消息，都在寒烟一抹中。
云在青天水在瓶，古僧何处说今僧。一庵若问真何一，昨夜庵中火是灯。
乾坤万物见非私，万古谁言不子思。我却是山山是我，于今要与一山知。
欲效人间长养功，霜根数寸了春风。何时肯作羲皇梦，送与浮云十八公。
白发青天一笑中，龟书龙马古今同。凭谁说与周夫子，我亦人间卖兔翁。
千溪鸾凤舞苍空，虚直分明是此中。玉振许谁知万古，白头天下领清风。
巧拙天心自不差，人间分付各生涯。白头如此深山里，我不种瓜谁种瓜。
山僧问我梅花妙，何事无诗只笑看。万物本知梅一我，老夫今日对谁谈。
古今世态本无穷，只在千红万紫中。他日肯将调鼎意，白头分付各春风。
老病心随去节高，百年双鬓未应凋。閒来莫道山中眼，不见银河万里桥。
归去云霞费几藤，家山容有未曾登。一灯须了相传意，莫作人间应付僧。
酒盏东篱欲领春，陶家霜月几精神。眼前若把天机认，只恐先生亦未真。
问水寻山偶自行，瘦筇聊复尽吾情。山禽不识贤东意，尽向花前管送迎。
徘徊屐齿久苍苔，漫把东君一笑猜。老子但知人是我，看花明日又须来。
满镜秋风鬓不知，一囊天地一囊诗。须眉莫把东坡百，了得人间一润之。
千山木落眼全真，到处乾坤到处新。安得清秋长万里，古今不见一毫尘。
老眼江山处处新，雪中天地更精神。人间岂识尧夫意，未有深冬未有春。
瓜熟西园兔已窥，藤深叶暗子累累。乾坤岂少宜瓜日，老子分明说与谁。
襟颜何处不曾开，世短情多白发催。一曲高歌还自听，青山笑覆白云杯。
片霞香点万书堆，手倦抛书拨篆灰。多少旁人迷指顾，是天台不是天台。
十丈青霓落语溪，茅茨移采午天低。焚香闭阁君侯梦，千里烟霞路更西。
溪北溪南着树遮，一溪风日一溪花。君王莫遣丹青得，留与桃源一样誇。
岂必满头方足乐，略教经眼便堪奇。如何不对重阳酒，寂寞经旬见此枝。
从来退士偏怜菊，见说君家品最奇。欲挈一壶来就赏，不知何日是开时。
苍天似悯斯人困，故向云中撒与钱。钱若了时民又困，何如只赐与丰年。
花开犹未报人知，花下行吟漫自思。花若能言应笑我，年年无酒只题诗。
杨柳青前杨柳残，南人北望思漫漫。从来共月庵前月，今夜蓬窗独自看。
晚发西山舟欲北，天风吹我复还家。十年一到非容易，独立平原看稻花。
新开竹径贮秋多，携酒烦公每见过。月出未高公已去，夜深其奈月明何。
苍茫暝色远林间，倦鸟归云意自閒。晚酌罢来无一事，捲帘独坐对青山。
小筑园亭浅布沙，十年为尔养丹砂。飞鸣饮啄皆随意，莫羡乘轩富贵家。
风软波平一鉴开，湖山重叠见楼台。万株晴雪悬厓里，只为梅花也合来。
云外孤峰影堕江，船头风浪共低昂。廿年旧事空回首，山自閒时人自忙。
花间小坐夕阳迟，香雪千枝与万枝。自入春来无好句，杖藜到此忽成诗。
自楚来吴几千里，五湖风月得同游。片帆明日人何处，怅望长江日夜流。
杏花如雪满长安，起视星河夜未阑。为惜秾华宛相似，临风先折一枝看。
太湖高处望夫椒，佳节登临不惮遥。折简故人先有约，定知风雨不崇朝。
秋来日日风和雨，犹喜重阳一日晴。携酒登高高兴发，遍摩石壁与题名。
造物无言露却真，采真多是看花人。傍花随柳前川乐，数百年来几问津。
使君自说未更事，足认使君自老成。年来颇讶当途客，欲将矫拂辅升平。
扰扰尘途二十秋，归心今已托东流。披图喜见林间叟，极目云山兴不收。
丈夫出处亦何意，遇流则行坎则止。都门才喜接春风，而今又是一别矣。
山矗矗，水簇簇，白云一片卧空谷。卧空谷兮浑无心，乘风起兮应为霖。
鬓发沧浪老病翁，小山时对桂花丛。白沙翠竹逃名外，一棹江烟水月中。
春去秋来迹许忙，夜清凉月梦江乡。鱼虾即少差年计，留与人间薄稻粱。
云寄登登续往盟，苍苔路滑几危坑。山人老分天还铸，起傍独高峰处行。
平生不耐抗尘容，兴在清溪石上松。却喜年来人事少，衡门昼掩底须重。
露下空庭月满除，清宵忆弟意何如。天边无数南来雁，不为侬家带一书。
问君头上是何冠，到处能令暑作寒。只恐马前霜易落，荔枝五月未成丹。
清风明月两无求，花径柴门日转幽。莫怪主人归较晚，君王有诏欲分猷。
万里长江一镜平，空林落叶战秋声。孤舟不畏归来晚，已见沙头候火明。
百颗匀圆远寄将，青虬小卵半涂黄。诗人莫作多酸恨，采日应知未著霜。
记得明朝奠酒浆，取鱼侵夜绕回塘。慈颜一去无消息，肠断西风桂子香。
好山如画隔苍烟，洗耳空怀第二泉。要识太平涵育久，古城为路半无砖。
千年事往不须悲，后此千言未可知。今日繁华天下最，我来刚费七言诗。
庭前高树欲凌云，扰扰昏鸦漫作群。明月满天人已静，数声犹向梦中闻。
一梦迎銮已十年，再来心迹总依然。疏帘复对青山捲，谁信看山独有缘。
万瓦无霜晓更寒，羸躯偏觉旧袍宽。日中一饭方停箸，又报前驱已跨鞍。
琉璃河上俯雕阑，第一台前见北山。未入春明心已慰，五云光护六龙还。
瘦影幽香蝶未知，几番愁绝五更时。春寒昨夜新瓶冻，寄语东风为一吹。
一年春事已阑珊，天意应于好景悭。落尽桃花终日雨，逢人空自说游山。
多时不到南湖上，花落莺啼又一年。有约画船同载酒，短篷春雨看鸥眠。
自笑欲闲闲未得，却从忙里赋闲诗。飞云倦鸟归栖处，此意世人多不知。
野寺春归已惨悽，那堪一夜子规啼。东风不道人憔悴，吹入尘途衬马蹄。
洞庭西望水漫漫，浪打船头来往难。荷叶作衣蒲作帽，只遮风雨弗遮寒。
太湖一水跨三州，洞庭两山在上头。侬意如山常日静，郎行似水去难留。
计偕当日此攀跻，曾有狂词岭上题。治策山河成漫语，千峰秋色夕阳西。
老至登高力不任，黄花短发岂胜簪。一年好景莫孤负，拟把茱萸满盏斟。
琴衣书幔未全乾，试学神仙夜爇檀。尽日无言对芳草，南山兰似北山兰。
绣檀雕枕阁莲花，紫锦裁衫露藕芽。西望银河刚只尺，好乘秋水上仙槎。
阆苑桥西春雨多，伤心春草泪增波。无人更说升平事，日暮云生闻棹歌。
梧桐落尽倚危阑，寂寂秋灯照夜残。二十馀年多少事，此心虽在不胜寒。
锦缆牙樯鼓又歌，画桥无数酒旗多。一番雨过青山出，处处红楼映绿波。
凤管鸾箫拥内城，上元灯火月中情。天风吹下升平曲，中有山呼万岁声。
四壁岧峣列翠屏，取凉还上望湖亭。醉来翻笑荷衣色，不及村南酒幔青。
山头寒瀑悬飞练，亭外平波接远天。秋色依稀何处见，半江风雨一林烟。
都言名利不如閒，多少投閒去住山。今日山僧还不免，人间宁是旧人间。
中年虽过未扶筇，尽羡人间白发公。花下一壶那敢惜，江乡多雨况多风。
夜凉欹枕数清漏，秋早出门怜露花。莫道五湖归未得，山城十亩旧桑麻。
万松如盖拥祥烟，百尺名台聚两川。岁岁春风吹杖履，与君同醉玉楼前。
玉露光风有至和，道人何物竟蹉跎。如颜尚恨违三月，似孟还须集义多。
长烟树杪见群山，过雨亭前响碧滩。暮色牵情不知去，唤谁来共倚栏干。
直穷幽胜扫莓苔，竹里虚亭向水开。天上重阳且风雨，飞凫时过五湖来。
小桨从教野水欺，短檐偏受朔风吹。得鱼换酒且同醉，老尽青山总不知。
一径烟霞入望深，鸟声终日在高林。涧边幽草青如织，谁识江湖后乐心。
记得清明共此游，北窗眼望重回头。重来徙倚情何限，烟雨茫茫风满楼。
幽人坐爱山光曙，家在深山更深处。绿阴碧水昼迟迟，时有閒云自来去。
石头城如银虎盘，金陵山似玉龙蟠。休讶六军停跸久，本来江左是长安。
春归花落鸟无声，一夜閒愁带雨倾。自古浮云本无定，漫将消息问阴晴。
一尊花底思悠然，落日空庭席屡前。酒熟共欢游此地，花开谁与坐明年。
雨过茅屋秋草生，霜凄榆塞候禽鸣。閒来倚杖柴门外，童子骑牛短笛横。
图史春行满客囊，此中偏载晚篱香。临歧欲采寒花赠，似隔盈盈水一方。
芍药开时三月过，京华五月见犹多。云栽露种元相异，雨骤风狂奈尔何。
每逢朝客转惊神，北望长安几侧身。紫禁烟花夹城柳，别来今已十番春。
早凉冲晓入纱帷，听雨听风睡起迟。街西咫尺不相见，却似河梁别后时。
郁郁青松尺许长，似看颜色有风霜。何时却睹干霄势，六月浓阴覆草堂。
东观鸡号风雨冥，十年通籍绾银青。栖栖不向故山去，兀兀穷愁何以醒。
知君元在识君先，水国相逢亦偶然。何日一尊还远别，暮云春树暗江天。
冉冉游云覆短檐，霏霏寒霭度重帘。羁怀正苦逢春别，行李何妨入夜淹。
荣亲报国皆吾事，孝子忠臣只此心。闻说致身同养志，莫分朝市与山林。
黄梅绿竹两寥寥，一段清光惜浪抛。看遍乾坤空老眼，几人解取岁寒交。
庭下秋棠开紫绵，映风含雨净娟娟。羽人自解丹丘术，种得花来亦是仙。
鲈鱼钓得上纶钩，归去应须与妇谋。携取一尊同客醉，江风山月更何忧。
万竹深深一径斜，草堂门巷接江沙。主人游宦不归去，时有白鸥来钓槎。
百战功高旧破戎，侯门却似布衣穷。傲霜枝叶凌云干，画里分明国士风。
蜀吴舟楫槛前经，万里乡心杳不扃。莫问兴亡异时事，满川斜日下空庭。
水岸风回晚更凉，菰蒲零乱拂衣裳。扁舟莫到花深处，恐碍波心片月光。
庭下梅花开未开，帝孙邀月久停杯。终知不入繁华梦，莫遣笙歌取次催。
一寸灵光万古心，笑看乌兔两升沉。已遣寿颜同紫玉，更欺仙骨比黄金。
邮亭新柳厌春阴，驿路黄尘销客心。碧水苍山予未晚，衰容短鬓尔何侵。
新来无事已堪怜，春服初成二月天。同醉花前不同赋，转看金谷意萧然。
谩省年时醉里诗，便须极意饮金卮。幸无辛苦输公事，却看风流在水涯。
好句吟成便写墙，老来日日为春狂。天公有意随吾好，别借春游十万场。
处处柴门小小坡，暗香风里马蹄过。閒人检点春消息，细数雨飞花几多。
低枝花蘸水流香，未信游人苦日长。见说西湖好风景，山川别是一温凉。
倚墙梅绽雨中肥，落弹惊回燕雀飞。见说西湖好风景，不知处士几时归。
烂菊垂枝傍竹叉，清芬绝胜弄春花。洗觥绕径酣吟赏，为惜西风老岁华。
于今方信墨磨人，岛瘦郊寒郢匠斤。检点漫成才百首，知无一字逼唐真。
东浮淮海三千丈，南过罗浮四百峰。知尔欲寻勾漏令，会看鸡犬白云中。
鸿雁飞来风雪心，鸿雁飞去天山阴。二月天山风雪浅，六月天山风雪深。
东海龟兹仙圣居，琅玕芝草洞天虚。函关已断青牛驾，委羽忻逢白鹿车。
怀玉山前黄叶深，远天烽火上人心。不知何处歌都护，拍断尊前梁父吟。
海门东去片帆归，却傍三山开钓矶。人间物色那能见，空向青天望少微。
天地今经几劫灰，区区人世只堪哀。莫漫著书抛岁月，径须餐玉访蓬莱。
秋光秋兴最相关，中夜中林犹未还。似闻鸾鹤青冥外，遥见楼台桂影间。
柳绕柴门竹绕轩，花能含笑鸟能言。何人文似卿云辈，试为抽毫赋小园。
知己今无贺宾客，论文谁似鲍参军。夜光未剖千金璞，汗血空随万马群。
此中万籁寂无声，月到松间分外明。我愿抱琴图画里，与君相对坐三更。
数椽茅屋风霜古，四壁图书岁月尘。自喜高吟足晨夕，杜门三载不知贫。
万柳千花巧自妆，春风吹散绮罗香。谁教月色模糊甚，恼杀幽并游冶郎。
遥夜迟迟烛有花，家人欢笑说年华。人生勿苦求身外，常得团圆有几家。
茗碗垆薰意有馀，日长人散闭精庐。俄然屋角凉风顺，吹起新蝉乱读书。
渺渺微风约佩环，楚江清落研屏间。美人不见瑶琴歇，一卷离骚对掩关。
城头霜落月离离，匝树群乌欲定时。会有人占丈人屋，微风莫自袅空枝。
烟沈密树苍山暝，波捲长空白鸟回。细雨斜风蓑笠具，钓船何事却归来。
桑麻鸡犬自成村，天遣渔郎得问津。世上神仙知不远，桃花只待有缘人。
天外青山半有无，江流万里月明孤。夜深偶感曹瞒迹，却被傍人作画图。
雨洗铅华一夕空，枝头青子却收功。傍人不识天工巧，犹恋飞花怨晚风。
满地干戈卒未休，吴江枫冷又惊秋。美人何处烟波渺，手把芙蓉特地愁。
矗矗青山带白云，石梁鸡犬数家村。江空不遣渔郎到，落尽桃花自掩门。
楼前高柳翠烟迷，楼外香尘逐马蹄。风掩歌声春不散，断肠人在画桥西。
千山罨画拥飞楼，山木苍苍水漫流。青鸟乱啼花细落，石梁南畔是瀛洲。
二月东风已物华，谁教寂寞向僧家。关心夜雨应无寐，侵晓开门看杏花。
湖上花枝暖欲然，寺前杨柳绿生烟。凭君莫信春光早，宝积山头有杜鹃。
青天缺月映江流，不见嫦娥抱影愁。玉宇参差孤笛起，夜深独上水西楼。
山下春江一镜开，江回山转隔蓬莱。舟行仿佛闻鸡犬，时有桃花出峡来。
何处风吹欸乃歌，烟消日出水增波。江南无限潇湘意，独是渔舟占得多。
三月吴门柳絮飞，到家应及子鱼肥。殷勤相送还相祝，管领湖山待我归。
昔时送客每怀归，千里乡心日夜飞。回首三年几离别，只应今度不沾衣。
诸君送我帝城东，立马传杯犯朔风。莫叹柳枯难折赠，春光都在酒波中。
春风次第水增波，千里清淮一棹过。更恐南行劳应接，随堤新柳似新鹅。
十月山城雾雨收，江南春浅类清秋。窗前觅得新成句，木叶萧萧杂水流。
看山何必待春晴，雨里看山分外明。持盖冲烟觅诗去，不知身在画中行。
长松摇日影亭亭，无限江头倚杖情。鸿雁欲来天拍水，白云收尽暮山横。
两涯寒碧成周道，千尺晴虹跨水云。别浦归人多怅望，斜阳搔首剧思君。
郊原新绿正丰茸，晏起钩帘晓雾空。造化无边生意浃，春云弥望湿东风。
微霜昨夜下庭柯，东岫朝来爽气多。偶过溪桥探三秀，惊看白发照沧波。
一丘高卧閒云共，二老相过旧雨同。续续江湖十年话，支离病骨起春风。
閒花尽与青禽去，幽草生怜白鹿来。乞取神仙餐玉诀，他年骑尔共徘徊。
城作屏风水作帘，更多云雾结为檐。君家第宅佳如此，谁遣停杯日未淹。
宛转舟行逐岸斜，短篷细雨正思家。春湖渺渺春蒲绿，两两鸳鸯戏浅沙。
北风翻送雁南翔，辛苦时时一望乡。莫为无书远相忆，已将高节彻冰霜。
溪水泠泠玉露天，笛中声泛木兰船。莫教吹出阳关曲，不为悲秋已黯然。
自君之出不鸣琴，流水高山万里心。复道思君若流水，陇头呜咽到如今。
君去逢人在帝京，道余辛苦二毛生。梦中不觉为迁客，犹抱封书入凤城。
堂上老亲垂白发，天涯游子泪斑衣。何人解道山河险，梦里犹能夜夜归。
十载台郎滞尔身，白头重作岭南人。祗缘汲黯忧时切，不信虞翻骨相屯。
有客乘骢蜀道行，江天秋色动双旌。巴山水月和烟照，剑阁云霞映日明。
春风无力柳条斜，新草微分一抹沙。欲向主人借锄插，扫开残雪种梅花。
梨花如雪柳如金，俗眼犹将较浅深。争似能黄更能白，两般颜色一般心。
莫种西湖浅水滨，水清花艳各伤神。春光不与花相妒，花到开时却妒春。
近水穿篱压众芳，檀心一点漏春光。世情多厌冰霜面，故作东风冶艳妆。
风扫桃花片片飞，夜阑不寐倚屏围。声声杜宇催归去，不向郎啼向妾啼。
夭桃灼灼倚窗前，春色缤纷带紫烟。昨夜雨声来枕上，惜花人听不曾眠。
不见峰头十丈红，别将芳思写江风。翠翘金钿明鸾镜，疑是湘妃出水中。
春深喜见一样红，翠幕高张日正中。为语两郎须记取，爱身当与爱花同。
眼看春去减秾华，倚槛依依影共斜。开向省中犹不赏，错将飘泊怨天涯。
散作千花簇作团，玲珑如琢巧如攒。风来似欲拟明月，好与三郎醉后看。
夜合枝头别有春，坐含风露入清晨。任他明月能相照，敛尽芳心不向人。
黄金官阙郁嵯峨，万斛清芬散绮罗。吴下高枝原有种，天香莫怪属君多。
澹墨轻和玉露香，水中仙子素衣裳。风鬟雾鬓无缠束，不是人间富贵妆。
广陵城上秋潇潇，涛声欲来风色骄。闻道蹴天三百里，不知何似浙江潮。
总为风尘去住难，黄金台上醉相看。翛然落日离歌起，忽尔燕山白雪寒。
扁舟归去五湖春，愁见红颜掌上新。明月自闲歌舞地，秋风憔悴捧心人。
美酒新开琥珀光，还堪潦倒故人傍。已拚十日平原饮，怪尔能飞五月霜。
茱萸美酒玉壶殷，此日逢君一醉还。愁见孤城秋色里，不知风雨遍空山。
浊酒枯鱼自不贫，黄花况复席边新。明朝纵及龙山会，那得长逢落帽人。
翩翩五凤五云开，客自金门侍从才。六月海东桃又熟，亲随阿母汉宫来。
山中酒熟住山中，早晚羊何诣谢公。莫道白云终日在，及看秋色向丹枫。
闻道红颜镜里新，还堪客子斗青春。秋来纵带风尘色，犹是行吟泽畔人。
大江千里日滔滔，秋色遥看入梦劳。莫道故人枚叔少，悲君已厌广陵涛。
主恩千骑入防秋，幕府遥临上谷愁。今日故园迁客泪，谁知不是为封侯。
青鸟翩翩锦字通，玉箫秋冷玉函宫。情知洞里如花女，共指风流许侍中。
北风吹雪雪漫漫，雪里题诗泪不乾。岂意故人摇落后，逢君五马入长安。
湖上青山绕郭斜，翠微深处半人家。谁知不解登临苦，醉杀犹堪藉菊花。
枥下长风万里生，谁怜汗血老无成。若教一奉瑶池御，八骏如云不敢鸣。
十载风流侍从臣，归来依旧帝城春。金华殿里谈经客，半是同时献赋人。
帝宠词臣弄彩毫，蓬蒿宫阙五云高。自怜一日成三赋，不分傍人赐锦袍。
紫禁清秋五夜闲，金茎玉树少人间。不知帝遣神仙吏，更直蓬莱第几山。
夹户春风五柳斜，绕篱秋色醉黄花。南山只在茅茨外，人道柴桑处士家。
春满邯郸十万家，若为潘令斗繁华。请看如玉丛台女，岂让河阳县里花。
邯郸出宰气何雄，伫日徵书奉汉宫。制锦但令成五色，如花岂羡鲍家骢。
主人三径草堂斜，稚子开门劝吃茶。自有白云看好客，不妨红叶满贫家。
裘马翩翩自昔时，谁怜华发卧茅茨。世情一薄如春雪，不是穷交那得知。
二月城头柳半黄，金枝袅袅挂斜阳。已知不及春醪色，自起开尊唤客尝。
万国称藩拱至尊，一时词客出王门。但教日奉西园宴，莫道应刘不是恩。
春光明日是长安，杨柳青青傍酒寒。也自道君为客好，那应犹作故园看。
十载萧条作逐臣，长安明日更逢春。那能不醉新丰酒，且自江湖忆故人。
长安何处买花还，玉女窗前两度攀。可惜汉宫都不管，一枝春色借人间。
金马风流汉主恩，一时冠盖尽王孙。不知泽畔行吟日，那得周郎却在门。
每到花开忆锦溪，春醪今日为君携。山中傥值看花伴，醉里新诗好共题。
百里风云接帝闱，故园春色动芳菲。知君自是神仙令，此日双凫何处飞。
樽前无恙满篱花，柳亦萧萧映日斜。正好故人成一醉，风流那不似君家。
白发萧萧映酒垂，他乡秋色更堪悲。不知此日登高处，折得茱萸插向谁。
吴门月落洞庭孤，何处扁舟钓五湖。我梦三峰秋色里，不知曾扫华山图。
谢客江湖已十秋，浮云华发共悠悠。闻君忽忆阳春调，浊酒还开白雪楼。
年年病里度秋风，双鬓萧萧对转蓬。今日邻家闻玉笛，不堪吹入思悲翁。
西北浮云白日微，萧萧木叶傍人飞。那知十载穷途泪，并向秋风湿我衣。
西风玉树一枝残，犹自萧萧月影寒。白发只堪供伏枕，那教双泪更漫漫。
当年曼倩负仙才，此日金门割肉回。自罢文园长病渴，偷桃好寄故人来。
九叠风生障子深，兰台上客赋披襟。休疑古蔓龙蛇走，犹带松杉十里阴。
浙江潮落海门高，王气千年照彩毫。有客已成枚叔赋，无人更羡广陵涛。
西湖一片白云秋，影落孤山水上浮。君自神仙谁不见，月明同在李膺舟。
江南行色照青春，白发相看梦里新。忆尔故乡归未得，梁园风雪正愁人。
不堪云乱雨长离，凄绝蕉风夜动时。此意自难将作赋，江淹多是未曾知。
是听秋声作赋时，秋风多在最高枝。溪山定不牵成格，欲学王痴我更痴。
并爱烟姿擢魄青，微风片雪近前楹。只言寒漏迎人永，叵耐楼头又几声。
禁尽离灯怯夜阑，败蕉零棘雨中看。分明忆得埋心苦，支领春风面面难。
万竿森竹倚垣稠，隔浦看山山更幽。蘸笔当窗风乍起，一天行色正宜秋。
临风翠袖立徘徊，似捧流霞潋滟杯。却忆当年陶令宅，花前几度玉山颓。
十年不见先生面，目断岭南山万重。今日曲江江上见，不妨樽酒对芙蓉。
谁遣相随入醉乡，只将杯酒送年光。可怜常侍坟前土，千载何人酬一觞。
山雪初晴月蘸川，乾坤一色浩无边。不应清景无人见，系岸初回访戴船。
深谷香风泛紫兰，云根斜倚碧琅玕。若为尽化黄金色，应是西山返照看。
秋来几度送游人，黄叶丹枫把酒频。不似今朝分手处，断肠回首万重云。
病馀长与俗多违，策杖频来扣竹扉。行过空林僧不见，庭前惟有白云飞。
庭外秋风一夜生，因君归去不胜情。故园松菊犹存否，鸿雁来时好寄声。
一日能归一日仙，莫言华发未盈颠。夕阳江上收帆早，半夜何妨浪拍天。
谁拈彩笔向西湖，貌取寒梅入画图。为爱清香兼晚节，几人相对撚吟须。
围屏晴翠送遥岑，寂寂柴门野色深。谁过断桥携绿绮，殷勤特地觅知音。
一曲霓裳万朵莲，祥烟缭绕护神仙。广陵未必能胜此，何用虹桥起殿前。
使君兄弟独多情，千里相携到石城。不尽连床风雨话，清江一棹又南行。
山路萦纡白昼长，青青涧草弄幽香。风光莫讶春逾半，阴谷梅花尚未芳。
牢落江湖几度春，布衣还是旧时贫。晚凉懒过溪头路，只恐沙鸥解笑人。
春深携客扣松关，今古兴怀俛仰间。花落花开俱是幻，老僧长对白云閒。
嘉树团阴石径分，数声啼鸟绿阴闻。桥西有客耽诗癖，买遍青山种白云。
回首青山长薜萝，椿庭日永紫芝歌。却嫌咫尺江郎路，笑杀仙人已烂柯。
细雨着苔黏屐齿，白云飞树挂山头。扁舟直放武陵去，满地秋声人倚楼。
苍龙夕挂千寻影，彩凤朝闻十里音。月夜风朝我曾见，太湖石畔藓痕深。
坐阅江山会此亭，天风拂面酒微醒。长空一望春无际，落日千峰鸟外青。
小径疏疏竹几竿，春风披拂长琅玕。日长试展湘纹卧，一枕苍云入梦寒。
花阴寂寂漏沈沈，孤馆残灯别恨深。遥忆去年寒食后，满天风雨夜同衾。
黄鹂啼歇晓阴开，两岸垂杨荫绿苔。叶底轻花君不见，暖风吹入短蓬来。
高岸经霜叶半红，菰蒲摇飏白蘋风。秋江一幅新图画，薄暮扁舟载钓翁。
百尺高寒白玉台，三山半露小蓬莱。长松尽作苍龙态，谁许青田鹤往来。
东风帘幕燕来初，习静偏宜水竹居。曲曲栏千时倚遍，一池新绿漾游鱼。
芹泥衔罢东风软，舞趁绿阴娇似懒。飞来新垒立多时，说尽閒愁春不管。
满城车马任追攀，静卧心閒梦亦閒。门外红尘三十丈，垂帘如隔万重山。
一片荒台万古尊，青山如立水如奔。登临未尽孤舟兴，霭落烟横日已昏。
春草千里碧沈沈，苍梧云昏湘水深。此中自古行人怨，鹧鸪双啼斑竹林。
东园花放白交红，终日哦诗锦绣中。却恐高秋向寥落，绕池千本种芙蓉。
剪金元是俗相称，病客相逢莫讳名。天上乞归曾累疏，君王非是不留行。
笑渠终日利名忙，谁似僧閒不出房。睡熟白云都不管，寺前松竹自苍苍。
梅花斗雪雨清妍，记得江南岁暮天。春到北枝犹未放，晨窗对雪亦欣然。
姑射仙人冰雪容，淡香清影立薰风。似嫌尘世秾华涴，净洗从前水面红。
水面无花白似莲，玉盘擎处露娟娟。个般清韵孤标格，肯学漫山桃李妍。
前身玉女恐非欺，谪向人间堕镜池。粉瓣飘香欹欲堕，依稀按节羽衣时。
老子新年喜气冲，谩招毫管试春风。此生岁月还多在，酒圣诗豪未便穷。
何物仙家为我归，珊瑚支瘦玉容肥。江天当暑梅花落，漫引寒风白鹤飞。
秋风飒飒起天涯，万事伤心两鬓华。久客有贫同季子，匡时无路吊长沙。
十亩青山万顷田，春来时放米家船。凤毛更在云霄上，何用蓬壶别问仙。
龙池春早月华新，烟雾香生辇路尘。一夜六宫歌舞倦，晨朝还有听鸡人。
枫林啼鸟杂村舂，晓色征鞍寄远踪。不尽溪声寒水碧，四山霜叶幻秋容。
紫翠烟消石径斜，半湾茅屋是僧家。禅心不动楚山碧，落尽萧萧松荻花。
药畦花径此重开，屐齿微沾旋扫苔。满地清阴天若假，杖藜宁厌去还来。
海鲸吹雨风涛壮，山鬼被萝石径幽。寂寞江天云雾里，浩歌今日为谁留。
前朝旧事总堪悲，仙子王乔未可期。千载春江花月夜，几回歌舞草离离。
城市山林趣亦饶，野亭丛桂自逍遥。呼童扫叶供茶灶，对客分泉灌药苗。
翠怯春寒叶未高，玲珑石畔托根牢。晓来记得题新句，露湿先生紫兔毫。
淡淡春风作嫩晴，柳条金软未胜莺。何人点破春溪色，载酒来寻白鹭盟。
郎在船头学棹歌，妾在船稍唱采荷。唤郎不应郎心别，亦似江流无定波。
水满寒塘一望平，野花香里踏新晴。青林一簇南薰细，时送黄鹂三两声。
崖穿晴瀑悬林白，树滴寒岚堕石青。天目旧程行颇惯，马头秋色落云屏。
林深树杪挂藤花，石径初来路觉赊。割尽黄云农未了，枣桑阴里斗栽瓜。
石城柳色春犹浅，锦席灯花夜未分。明发北风江棹稳，思君又隔洞庭云。
山中酒熟君思我，雪里诗成我寄君。东望海门三百里，不胜离思乱江云。
银河无路泛仙槎，一舸空江此是家。残月照人秋睡稳，不知清梦在芦花。
梅依鹤膝自盘拿，石壁天风一一花。索笑未开尘上眼，结人愁雨半山斜。
不系身如汗漫仙，左图右史米家船。白鸥飞尽青天杳，读到南华秋水篇。
雨重烟浓山更深，半窗楼阁昼阴阴。道书一卷香凝榻，岩翠千层鸟堕林。
天外晴山色不移，苑边衰柳驻游丝。沙平细履无人见，恰似青春二月时。
汉法终怜天地宽，楚囚何恨岁时难。肯教细草随霜死，愿借春光及暮寒。
秋日园林一暂过，桃花默默锁空萝。歌声漫逐浮云去，不觉霜风两鬓多。
待邀山色樽前住，不放滩声枕上过。看山听水推篷坐，其奈寒天霜月何。
朝看雨脚暮看晴，山半昏沉湖半明。昨日风光今又变，眼中谱熟手中生。
故人万里不归家，我亦三年不见花。带雨独看应有意，欲题高兴寄天涯。
湖白江红一望间，江山晚翠胜湖山。兜舆便作江湖主，买得山头亦等閒。
买得桃花一坞深，清泉白石久盟心。今朝便是知非日，一往仙源何处寻。
春日曾同听棹讴，青杨白舫共夷犹。秋来依旧峨眉月，独羡纶巾照白鸥。
赤壁江山几度秋，画图仍见旧时游。祗今惟有东山月，夜夜清光照客舟。
江上千峰紫翠浮，松门苔径映清流。茅堂雨绝湘帘暝，卧听空山一夜秋。
年来知己各离群，况是春深又别君。柳色青青芳草绿，停杯凄绝一江云。
三生石上旧烟萝，九曲閒云倚醉过。满地松花仙梦觉，春声都入榜人歌。
数椽茅屋傍重山，流水桃花隔世间。溪上有人方待渡，柳阴那许小舟閒。
几欲因书寄土宜，溪云山霭不堪持。力田未足输官府，念尔徒搔两鬓丝。
秋风昨夜振庭柯，欲寄衣裘无便过。料汝羁愁如落叶，萧骚偏逐晚风多。
数里平沙接远村，千重乔木荫柴门。可人最是沧洲晚，潮落依稀见水痕。
青山几里入烟霞，杖履寻春未觉赊。流水小桥村路晚，隔林应有野人家。
雨过香浮杜若洲，杖藜偏似少陵游。数声啼鸟东风外，缘树晴烟何处楼。
森森万玉翠含滋，浑似萧萧雨后时。吹断玉箫寒月白，一庭清影凤来迟。
叶下西风片雨青，玉堂人静酒初醒。扁舟却忆经行处，湘水寒烟接洞庭。
碧天如洗月团团，露滴松梢夜气寒。记得画船经赤壁，酒醒诗就倚篷看。
久忘恩幸不成思，每听和銮意亦疑。翠辇自经长乐去，伤心无奈月明时。
湘江曲，湘江曲，十里青云漾寒绿。鹧鸪深夜啼一声，月明思杀人如玉。
独对霜篱坐日曛，秋风三径思缤纷。琼楼十二天何处，欲寄瑶华隔暮云。
幕幕团阴采采花，秋深空倚曲栏斜。若为借得东风便，飘逐春云拥翠华。
别来南北寸心悬，到得相逢二竖缠。欲典春衣沽酒共，不禁憔悴向人前。
懒向秋风把钓竿，一瓢长醉水云间。无情白鸟还飞去，不及青山伴我閒。
期郎归时明月圆，明月已圆郎未还。妾颜不比昔时好，郎心不比昔时坚。
登楼高处谩跻攀，十二栏干夕照间。树色满堤芳草绿，不胜清思绕湖山。
小窗岑寂夜如年，梦绕芝兰若个边。明日相思鸿雁信，何如花底对床眠。
湘灵梦断湘云夕，凉叶潇潇泻秋碧。君山半夜风雨来，万顷波中老龙泣。
病来断酒笑独醒，南山遥对北窗青。心閒梦觉日当午，啼鸟数声花满庭。
舂容雅制一团春，松雪精书八法新。珍重摹来情更厚，小窗展玩忆前人。
秋风隔岸木莲开，掩映红妆玉镜台。夜静月明环佩响，翠云屏里水仙来。
长松风入漱云涛，老鹤离巢刷羽毛。夜半道人骑过海，一轮秋月碧天高。
烧残银烛绣房深，帘外春寒入翠衾。梦里不知离别后，笑援双带结同心。
白石苍苔路不分，赪霞紫雾昼氤氲。炉中烟火浑无气，都入蓬莱一片云。
旅食京华二十秋，鬓毛如雪为多忧。幽禽不识春风趣，底事花间也白头。
山连巫峡云为馆，花映楼台玉作人。把酒听歌明月夜，还闻世上有风尘。
辟疆亭馆傍城阿，明月秋深带薜萝。见说时人多载酒，却令狂客梦中过。
南州高士神仙侣，一夕相逢世虑无。坐听玄谈清不寐，泠泠霜月贮冰壶。
十里烟村一短筇，山僧野叟日相从。疏慵合向此中老，不问蓬莱若个峰。
世上除书不到眼，天涯怀抱自开尊。平生只有吟诗癖，吏散鸦啼独闭门。
春来有酒即成醺，记得曾书白练裙。今日花开君不见，一杯谁去泻孤坟。
每爱横枝醉里看，满林风雪浩漫漫。数声残笛知何处，吹落空江片月寒。
散帙看书对碧山，浮云流水与心閒。坐来不觉东林夕，月上前溪钓艇还。
一病那堪两鬓衰，春风休负我连枝。几回搔首南窗下，花落花开总不知。
九十仙翁两鬓华，高风虬杖称乌纱。赐归赢得孤山月，吟对寒梅万树花。
朝来车从访郊坰，水绕衡门竹更青。一见不题凡鸟去，分携空过白湖亭。
病起谁知鬓已华，却承清翰问贫家。夜深不待君平卜，空剔寒灯一点花。
幽谷春深暖尚遥，挟阴残雪未全消。野禽似解吟边意，飞傍肩舆过石桥。
石磴缘云绕乱峰，行行疑在半天中。马前转觉秋容老，霜叶如花触处红。
白云黄叶映沧洲，一曲清商送远游。人在玉京天万里，也应难忘故园秋。
清泉白石四无邻，绿树青山远近春。落尽桃花人迹断，只应潭影伴閒身。
春深杨柳花拂楼，閒理琵琶自写愁。惆怅玉关人去远，珠帘不忍上银钩。
此时登览恨难同，楚水吴云望不穷。一簇帆樯秋浦外，几家砧杵夕阳中。
东风开遍满城花，车马遨游日未斜。惟有草玄人寂莫，绿苔门巷似山家。
银瓶寂莫不焚香，帘捲梧桐又夕阳。别院笙歌嫌夜短，长门无奈漏偏长。
閒庭风细落藤花，烟出山房饭煮麻。头白老僧初定起，一帘飞絮扑袈裟。
华清楼阁胜仙家，树树垂杨处处花。浴殿泉香春正暖，清明时节已尝瓜。
老去尽将名利遣，原南水北或閒过。偶经昔日歌钟地，秋草荒凉落叶多。
石城依旧青山绕，城下寒潮自往回。记得秦淮泊舟处，雁声啼向月中来。
沈沈宫漏滴长门，坐倚熏笼想旧恩。多谢月华怜寂莫，梧桐窗外照黄昏。
石鼎烟消午漏迟，閒情偏与静相宜。老僧斜枕松根卧，云去云来总不知。
桃花渡近莫愁村，不似刘家妒妇津。薄暮雨寒催鼓棹，隔江应有未归人。
醉袅吟鞭自唱酬，不知何处有离愁。数声啼鸟雨初霁，云影满溪春水流。
草色遥分一径斜，竹篱茅舍是谁家。树头听得黄鹂语，恰似嗔人折杏花。
才上肩舆便有诗，石门城外暮春时。东风似解游人意，留得残红一两枝。
清夜萧条玉漏沉，谁家月下捣寒砧。数声到枕心应碎，况复阶前蟋蟀吟。
江上风恬水不波，江亭潮满月明多。夜深暂向驿楼宿，隔岸有人歌踏莎。
高树凝云殆障天，相逢俱是藉云眠。丁宁再勿私风露，江海年来伤乱蝉。
孤帆片月欲交飞，尘土三年不上衣。此意近来难说与，浩歌天际约秋归。
丝丝杨柳绊行舠，尽数鱼龙弄晚涛。南畔一声何物笛，紫薇垣外客星高。
门前江水绿如苔，送尽行人日去来。潮落潮生犹有信，不知郎去几时回。
我居江北尔江南，千里幽香鼻未参。安得故园明月夜，花前宾主共成三。
故国曾凭梦里还，关河迢递岂知难。春风门巷浑依旧，独有蔷薇覆画阑。
到处烽烟警客肠，津头幸有济舟航。暮云春树怀人处，独倚春风醉晚觞。
二曲娉婷玉作峰，月悬妆镜若为容。天然不着铅华色，烟抹云鬟翠黛重。
空江收网雨收蓑，忽听中流欸乃歌。莫是晚来风色好，片帆归去已无多。
雁去平江烟水空，短蒲脩竹自成丛。东风一片沧浪梦，春在潇湘细雨中。
名园芳事入新年，绣羽无声意共传。可是春风消不得，白头如雪对花前。
至人于物本忘情，瓢系犹嫌树里声。应是向来新洗耳，个中听得更分明。
黄叶满阶秋已阑，征人千里隔长安。年年怨杀西风雁，不送书来只送寒。
楚天空阔暮云收，银汉无声淡欲流。十二栏干明月夜，人间看得几中秋。
出山尘土入山云，斫尽青山几担春。便是会稽乘五马，也应羞见后车人。
洞庭微雨晓生波，一棹云山楚客过。绿遍蘼芜归未得，东风閒唱竹枝歌。
杨花如雪正飞春，新水茫茫浸绿蘋。桃叶桃根何处是，东风愁杀渡江人。
溪上柴门掩翠微，无人谈是更谈非。近来老眼看书倦，灯影轩窗夜坐稀。
酒肆逢春屡典衣，一年无柰又春归。好花落尽桃千树，几日山人不启扉。
东风叫断杜鹃魂，渺渺平原接远村。芳草不知春正好，夕阳依旧怨王孙。
一曲霜风玉笛寒，枝南枝北半阑珊。珠钿落尽香犹在，莫作春堤柳絮看。
流水平沙江路遥，抱琴聊尔一相招。知君故是清狂客，春韭香时每见邀。
秋风闻雁思无聊，故国怀人首重搔。吴楚相望一千里，月明归路不知遥。
冷淡清幽迥不群，春风开落任纷纷。格高不入时人眼，雪里闻香始识君。
湖居好，种秫有陂田。五斗不烦腰更折，一车何用口频涎。常此醉中天。
栖鸦流水点秋光，爱此萧疏树几行。不与行人绾离别，赋成谢女雪飞香。
霸越亡吴计已成，论功也合赏倾城。西施亦有弓藏惧，不独鸱夷变姓名。
二十四潭争一桥，惊泉喷薄几时消。一山瀑布归三峡，小小天风作海潮。
悲落叶，叶叶落当春。岁岁叶飞还有叶，年年人去更无人。红带泪痕新。
悲落叶，叶落绝归期。纵使归来花满树，新枝不是旧时枝。且逐水流迟。
怅别高楼酒易醒，坐闻落叶满沙汀。春来倘忆同游地，无限垂杨梦里青。
禁柳春深草色新，杨花飞趁扑虫人。君王殿上宣名字，旋绾颓鸦抹绛唇。
秋思萦怀懒赋诗。黄昏深院月来迟。人静处，漏残时。一片幽情祗自知。
南越轻绡似碧云，裁为飞燕御风裙。中流舞罢将仙去，万岁千秋复就君。
秋风江上送君舟，落叶江枫总别愁。解缆不知人去远，凭阑犹倚夕阳楼。
新买茱萸半亩堂，苔侵床足月侵墙。天涯芳草迷归路，病叶还禁一夜霜。
江边寒梅自着花，江上女儿自斗茶。浪向花前爇片脑，浪疑茶里点脂麻。
野人爱菊亦偶尔，种菊满阑秋已清。但为爱君兄弟好，欹眠闲看绿光晴。
故园枝叶记君家，兄弟风流竞笔花。汎宅五湖君自远，相逢犹幸在长沙。
老觉形容渐不真，镜中身似梦中身。凭君写取千茎雪，犹是先朝未死人。
便得春风也是枯，藤萝不挂尽萧疏。遥知练鹊过新绿，只似河阳掷果图。
老眼看花似隔纱，临风偶爱一枝斜。香生微晕初轮月，紫透轻魂破体砂。
无数閒云出翠微，和风和雨夹山飞。孤烟一片如轻絮，自绕疏林款夕晖。
前日浮云飞出山，山前为雨不曾还。云收雨散无消息，何似青山一碧閒。
遥山写出虚无画，孤笛吹来雪月吟。不是逢人难口说，湘流清浅祝融深。
花外春光有此梅，江城断岸尽催开。寒蜂冻蝶谁驱汝，度叶穿花得得来。
红尘日日促香乾，欲赠相思行路难。知到陇头春已尽，祗应将作柳枝看。
紫葆初含故叶稀，孤茎独秀绿茸肥。晴云润浥虬枝软，倒写溪光碧玉围。
天涯迟暮岁寒心，浅着铅华远罩阴。消渴文园相待久，黄金为买白头吟。
断岸欹危挂古藤，红泉瑞露饱何曾。清羸百鸟衔来易，将供日中一食僧。
系马蟠根铁色粗，寒光飞练射昆吾。花前莫话封侯事，一树功成万木枯。
心心长待笋班齐，南北中分人望迷。残腊易消春易老，怕教抛尽惹莺啼。
惊风吹霰雪中还，万里黄云一线关。回首江南此风景，唯将呜咽写潺湲。
读书帷底夜闻鸡，茶灶松声月影西。閒福易销成旧憾，单衾愁绝晓禽啼。
江南望，渺渺似云中。五色秣陵芝作盖，三山北固海吞虹。今古几英雄。
云漠漠，怪石碧苔斑。长揖颠来同海岳，解酲贵不数平泉。秋入小湖山。
罗浮梦，寒夜醉春杯。高士雪中疏影瘦，美人月下暗香来。东阁几枝开。
斋似舫，窗外雨潇潇。仿佛棹移湘水曲，溟濛客渡洞庭潮。一半在芭蕉。
清明候，细雨晓风和。树里青帘春酝美，水边红袖丽人多。处处醉颜酡。
春光一去不重来，日日登山望九垓。岸虎水龙俱寂寞，高皇弓剑几时回。
江南别，旧泪一双流。笛弄夜凉关路黑，虫悬叶老玉衣秋。且莫盼兰舟。
长干雨定雪将飞，心逐悬旌怅有违。一曲骊驹千片泪，何人更礼芰荷衣。
百岁光阴千岁忧，一年春色在楼头。东风不管人间事，随意花开与水流。
相见今宵亦偶然，高楼同待月明圆。重云不散虚空影，深夜人归大海烟。
日出东方花满枝，繁忧如草暗生时。洛阳城下多灵卜，断得归期意亦疑。
南天风雨黯南州，折柳春江南渡头。聚散一时君莫叹，百年终有此离忧。
云气须臾变化中，海潮雨过夕阳红。浮生那得长閒者，纵有扁舟不任风。
金宝如泥用不灵，银台玉殿水晶屏。仙家所贵惟仙品，一坐莲花气便馨。
荒草茫茫大地风，野花犹发破垣东。前山日落归何处，寒雨疏灯客梦中。
七盘西望草萋萋，蜀路无穷信马蹄。惟有夜猿能送客，青山一过一回啼。
多暖少寒春不晴，最伤心处是清明。故园寒食花争发，雨歇莺啼千万声。
溶溶月色碧于苔，风静菱花几个开。小艇不知何处去，载将秋色过江来。
屋角寒烟冻懒飞，梅花零落点人衣。石床苔冷琴书寂，池草无言梦不归。
千林寒玉净无尘，断岸平桥紫蓼新。别有仙源看又失，石桥曾见玉为人。
湖上千峰恋客游，此中惟爱白云秋。从君收拾青山去，墨沈香醪共一舟。
青峰无恙鹤归来，东望蓬山每一杯。仙籁云深闻凤啸，惟看明月共登台。
谁拂鹅溪写数枝，湘江秋水使人思。疑真疑梦都非定，恍见空阶月冷时。
才生文字即风波，鬼哭虽然吏亦歌。三尺龙泉方寸印，不知谁较杀人多。
绾烟含雾一丝丝，写出东风赠别离。莫向尊前吹玉笛，此声曾入采薇诗。
一篙新水带遥岑，弱缕轻笼万树深。不是长亭空折赠，依依元是故人心。
叶叶枝枝吹自东，乘潮西去更乘风。还如老马能千里，大笑舟中两老翁。
东来言送故人轺，一岁维舟得此朝。同是挂帆分两地，西行人迩北人遥。
柳底清阴竹叶杯，诸峰遥入座中来。人生乐事无过此，满径黄花对酒开。
南天积雨乱红飞，岭北山川绿尚希。莫恋长安为客乐，驷车须念过桥归。
卷却丝纶付一竿，世间无处问严滩。客星自落江湖上，只有孤山处士看。
骥足方开迥绝尘，弦歌随处有阳春。知君不愧罗浮吏，满目梅花梦里人。
三城夜燕共衔杯，日出东方未拟回。海内故人吴地遍，因君一一问年来。
出山云似住山间，南北东西独往还。十载识君曾一笑，卷中仍是旧时颜。
汉法由来重五铢，粤南铜少未开炉。频年鼓铸民称便，村店非钱酒不沽。
笔底溪山并是春，石边聊得寄闲身。由来兰泽多芳草，欲写同心赠远人。
几回客舍共衔卮，便是天涯作别时。明月渐生沧海上，西风何处寄相思。
目难自见古空言，画里丰神子自传。画若比人人更寿，人虽百岁画千年。
不得留公更几年，丝纶前日下中天。诚知王命行难俟，欲写丰功世共传。
寸草心孤日又春，天涯何处不思亲。白云北望三千里，犹忆西湖醉酒人。
春阴连日雨重重，不记舟行远近踪。酒后卷帘风刮面，白云堆里认诸峰。
归途不怯打头风，缓棹乘流兴未穷。一片晴峰疏树外，木绵新点两三红。
虚能游世事如何，齐物庄生古未多。绝似君心全不系，两旁休为种藤萝。
僧寺红亭映水涯，袈裟来去各乘槎。午食不离荷叶饭，夜灯长结素馨花。
一簇笙歌隔渚繁，彩云飞尽日黄昏。欲知游女低徊地，朝踏苍苔见履痕。
万蕊犹含雨露功，叶边微带拒霜红。柴桑去后无知己，零落寒枝傲雪风。
澹墨图来似有声，绿天萧寂气如冰。仙人绰约居姑射，吸露餐风本自能。
古木飞泉万井中，茶人多戴杜鹃红。歌声真似莺声好，一路风吹听不穷。
梅花处处解相迎，洞口无人问姓名。几道飞泉天上落，乱随风雨作秋声。
行逐飞泉上白龙，人人分得一芙蓉。一声玉笛天边起，吹落梅花四百峰。
舟从潭底出天来，声似雷霆山欲摧。百道惊泉翠一石，波涛喷击几时开。
万叠奇峰接楚西，朝猿啼罢暮猿啼。三声已下征夫泪，玉笛何须奏武溪。
九月云中雪不迟，香貂初上髻鬟时。酒酣共射阴山兔，双兔雌雄谁得知。
一声鸡唱整衣裳，眉黛沾残子夜霜。行到白门春色满，梅花为尔点新妆。
湖水合将江水流，与卿日日乘轻舟。相怜一片鸳鸯水，白浪如山亦不愁。
依然虎踞复龙盘，一片钟山日夕看。天作双峰为凤阙，真人长在五云端。
诸君亦渡太湖来，烟雨离亭更折梅。七十二峰空翠里，一峰花落一峰开。
珠斗阑干兴倍豪，游人丝竹各分曹。金壶好注天河水，莫使东方日色高。
一夕无衣寐不成，观山山上月凄清。松声捲起寒江水，散作风声与雨声。
春云黯黯美人斜，秋草萋萋帝子家。一代红颜在何处，可怜都作广陵花。
一声风雨客初愁，不唱啼乌泪已流。今夕樽前须尽醉，黄花犹为故人秋。
神仙富贵未蹉跎，自古英雄白首多。请语梅花楼外月，清光长照玉人歌。
今夕觞同河汉倾，满堂凫藻目先成。但教南海明珠在，不必青天皎月生。
天边明月不曾愁，万里青光上塞楼。我似微云在河汉，依依长抱玉盘游。
醉度苍龙岭似飞，羽人争揽紫霞衣。生憎瀑布三千丈，遮却天边白玉妃。
二陵寒食雨连天，禾黍荒凉复几年。愁绝江南空骋望，君臣犹隔九疑烟。
蜀道无如三峡难，猿声况复满诸滩。滩多峡少滩尤险，日日篙舟不及餐。
谁驻兰桡海上洲，不将明月照人愁。一声风雨笙歌乱，始信仙人不下楼。
江山战后日萧条，壮士闻笳惨不骄。兄弟登高犹九日，君臣失路已三朝。
妆楼寂寞委苍苔，春到梨花不忍开。一片愁心乱如雪，东风吹去复吹来。
愁来急泻青丝笼，欢至频开翠羽帘。中酒更须含绛雪，如花不用进红盐。
日夕林中坐紫苔，一杯一颗荔枝开。天将汝作仙人禄，好断人间烟火来。
正月花开香更清，酿为仙酒得长生。世人只解求丹实，真子先教采素英。
露井寒泉百尺深，摘来经宿井中沉。日精化作月华冷，多食令人补太阴。
鸡鸣若木海先红，一片离支夜火同。露湿紫房晞不得，摘来天酒满杯中。
三川水落限门长，秋色苍苍接越裳。海月明时拾海月，人人素足白如霜。
棹入芙蓉路尽迷，虚传七十二长溪。君非五色仙禽引，定是双鬟玉女携。
汝母泉台久寂寥，香魂应念女儿娇。月中顾兔难离腹，风里杨花易失条。
春时即是竹秋时，雨过鞭行更不迟。种向西南成笋易，求鱼待取最柔枝。
正欲移家向莫愁，高堂共上木兰舟。龙盘虎踞惟江左，儿女乘时亦拜侯。
秋风吹叶满空闺，不见盘中苏氏妻。黄口小儿怜失乳，夜深犹向玉棺啼。
白日魂交翠帐低，家人难唤梦中啼。英雄气为红妆尽，况复多才窦氏妻。
西京诗句似朱弦，士会还工赠妇篇。纨扇白头卿最爱，玉琴弹出月明前。
天生明月断人肠，今夜方知秋夜长。一照愁人生白发，风吹不去皎如霜。
不学神仙为玉颜，蓬莱只在洞房间。而今既失鸾皇侣，纵得神仙亦是閒。
不向池塘把钓竿，白头人作老渔看。秋江岁岁同凫雁，随意芦花宿暮寒。
粼粼非石亦非沙，天作涟漪水作霞。不畏江寒频濯足，中流羡杀白莲花。
飞来古寺是耶非，何处归猿向此归。长啸至今烟雾隔，无情亦为一沾衣。
何年剪碎万芙蓉，莲叶莲枝总作峰。壁断时时阙一峡，参差青嶂夹天重。
秋深碧草尚如丝，薄有霜华木叶知。开尽雁来红几日，炎天未是雁来时。
巫山秀耸不曾高，朝暮阳台亦未劳。可惜湘累哀怨后，美人无命入离骚。
青青一夕已成丝，舞向东风不自持。白首正愁飞絮乱，莫教如雪一枝枝。
江南亦未稻粱稀，菰米香分塞马肥。春暖汀洲芳草里，无人惊起一行飞。
豹汝多情又作花，枝枝古血似残霞。春归乱向鱼凫落，绝似飘零帝子家。
开处千山万壑香，一花一叶是君王。心伤野死重瞳似，再拜春丛涕泪长。
每恨珠帘捲太高，天风忽作快并刀。剪将半幅为秋雨，散入双湖起雪涛。
三江春涨一江同，金谷佳人庙貌东。吾过定闻吹玉笛，月明环佩挟翔风。
相思七十二峰青，云引愁心过洞庭。采罢芙蓉秋月下，回舟何处吊湘灵。
日斜湖上听歌还，落尽夭桃惨客颜。回首白门杨柳外，春风一半在寒山。
登台休更怆寒烟，岂有山河与赫连。闻道燕支黄叶早，行人归及未秋天。
燕子新笺唱未终，君臣一笑失江东。风吹苑柳花无数，飞向天山与雪同。
饥鹰那得久依人，老向沙场亦有神。自在将军元有命，相逢且醉秣陵春。
君似南高妾北高，两峰相望梦魂劳。兰桡欲渡风吹转，身在莲中立不牢。
汝为流水我高山，天籁何曾落世间。一曲怀仙人不见，片帆空与白云还。
千山秋草似云黄，石壁横开谷口光。白昼虫声多叹息，应怜游子客蛮方。
芙蓉面面笑窥池，在木还如在水时。终岁芙蓉开不尽，木莲枝接水莲枝。
枝枝向水影新妆，开向秋深不拒霜。萱草不曾销客恨，芙蓉偏解断人肠。
秋来花亦解还童，枫叶凝丹与尔同。衰白不愁青镜笑，玉颜吾定老来红。
白马雕鞍日日行，闺中不管绿苔生。殷勤放尔鹧鸪去，去到郎前啼几声。
十里溪边夹水松，竹深花密海云封。人家尽在园林里，长短飞桥处处逢。
天涯萧瑟又逢秋，不待霜飞已白头。明月何曾知客恨，黄花只是笑人愁。
城外青山千万重，城中独有一芙蓉。君家正在芙蓉上，一片楼台云气浓。
宴坐山手动一年，光风霁月本非禅。无言最与梅花似，开落教人见自然。
一声黄鸟一深杯，尽日林中户不开。惟有东风怜寂寞，时时吹得落花来。
青青山色每窥人，林外烟含一带春。昨夜风吹新水长，桃花片片逐游鳞。
天南处处是贪泉，不饮何如饮者贤。香浦只今无两浦，君船尚有水沉烟。
白发翩翩海鹤姿，河清已过杖乡时。岁寒不用愁风雪，自有春阳到柳丝。
鸳鸯不向此溪游，岂有鸳鸯得白头。溪水不将浓泪去，泪红长似落花浮。
芙蓉无数水中开，化作鸳鸯七十来。争爱夕郎辞赋好，持笺一一向琴台。
东向金陵荡画桡，愁心不逐暮烟消。多情最似江南柳，尽是依依为六朝。
断肠无计更留欢，凤去罗帷香未残。昼下空帘愁脉脉，祗应花作美人看。
芙蓉一朵一丹丘，紫翠长含一片秋。太守殷勤是山水，閒同上客弄轻鸥。
水出鲜鳞作鲙宜，蛮姜蜜酒沃红肌。相遇一味鱼生足，不必重为鸡黍期。
共照寒塘秋潋滟，波心恨杀芙蓉占。生憎郎爱水中人，笑与芙蓉看不厌。
烟积兰房郁作云，积雪成雨湿罗衾。无烦百宝兼千和，香在佳人一片心。
未作鹅黄绿尚轻，垂丝一半拂春城。风流绝似灵和殿，不待条长已有情。
家贫亦有数瑶琴，儿女能知山水音。况有松声来万壑，何人不道似空林。
飞云顶路使君开，子日亭临见日台。东岱日观那有此，曜灵先为曜真来。
情同杨柳但依依，乍见那堪即送归。白首相知谁得似，梦魂从此更交飞。
老岂争名向少年，未焚笔研已归田。能知白也诗无敌，除是开元一代贤。
衾枕何曾间死生，梦魂夜夜甚分明。无穷属累惟儿女，呜咽邻鸡第几声。
应知治行甚馨香，更有文华映绣裳。诗句尽教宾布织，流传半在竹枝娘。
病不轻秋泪沾臆，徘徊自绝君王膝。苔没长门有梦归，花飞寒食应相忆。
天涯疏影伴黄昏，玉笛高楼自掩门。梦醒忽惊身是客，一船寒月到江村。
廿年裘马半从军，羞见羊家白练裙。自笑归装轻似叶，不妨多载岭南云。
酒馀心事万千缕，日午匆匆送别时。并立葵阴人不觉，此情唯有两家知。
漫道穷山似铁围，千回百匝阻将归。疏林古道秋如许，收拾残阳上客衣。
古梁依旧晚鸦啼，燕子重来啄井泥。谁道星移惊世换，坏墙秋草与人齐。
本问归斯未有期，燕山夜遇雨凄其。烹牛宰马难为乐，何不各吟几首诗。
欢情忆，最忆是同游。满地绿阴和月卧，一栏红雨替花愁。时节近中秋。
燕双飞，晚风微。掠柳穿花去复回。剪碎春魂飏作絮，杜鹃已唤不如归。
霜重溪桥落晚枫，寒烟消尽见晴空。野人占尽秋风味，家在青山黄叶中。
月窗趺坐有谁俱，夜色空明照白须。千亩渭川茅屋外，寒烟深处长王刍。
下见长条见短枝，止缘幽恨减芳时。年来几度丝千尺，引得丝长易别离。
人去也，人去夜偏长。宝带乍温青骢意，罗衣轻试玉光凉，薇帐一条香。
一幅生绡一段春，乡心真似转车轮。宵深便有梦归去，也恐难分十处身。
西风吹谢花成泥，蜂蝶每向香尘泣。情犹未了缘已尽，笺前莫赋断肠诗。
欲题新词寄娇娘，风吹雨蚀半微茫。我有相思千般意，百磨不灭铭肝肠。
有客慈仁古寺中，苍龙鳞畔泣春风。布衣自有布衣语，不与簪绅朝士同。
一蓑一笠一扁舟，一丈丝纶一寸钩。一曲高歌一樽酒，一人独钓一江秋。
烟袅袅，雨绵绵，花外东风冷杜鹃。独上小楼人不见，断肠春色又今年。
洲前白鹭几时飞？芳草王孙归未归？二水依然台下过，阿谁演念家山破。
乾坤何处可题诗，画里江山雨洗时。水起峰低人不见，云生树冷鹤先知。
寒烟生处有归鸦，短棹残阳各去家。依旧笙歌满城郭，黄昏留与玉勾斜。
造物无言却有情，每于寒尽觉春生。千红万紫安排着，只待新雷第一声。
芙蓉殿俯御河寒，残月西风并马看。十里松杉清绝处，不知晓雪在西山。
边月无端照别离，故园何处寄相思。西风不解征人语，一夕萧萧满大旗。
一树古梅花数亩，城中客子乍来看。不知花气清相逼，但觉山深春尚寒。
晨起开门雪满山，雪晴云淡日光寒。檐流未滴梅花冻，一种清孤不等闲。
稻花菱叶满流波，秋色其如夕照何。暝泛不知柔橹乱，前川微月雁声多。
露白烟消欲夜天，冰轮却向马头圆。此时见月唯行客，一路人家尽早眠。
东临真定北云中，盘薄幽并一气通。欲得宝符山上是，不须参礼化人宫。
汝父年来实鲜欢，牵衣故作别离难。此行不是长安客，莫向浮云直北看。
蚕种须教觅四眠，买桑须买枝头鲜。蚕眠桑老红闺静，灯火三更作茧圆。
此去东山又北山，镜中强半尚红颜。白云出处从无例，独往人间竟独还。
亦曾橐笔侍銮坡，午夜天风伴玉珂。欲浣春衣仍护惜，乾清门外露痕多。
天花拂袂著难销，始愧声闻力未超。青史他年烦点染，定功四纪遇灵箫。
将左晨星一炬存，鱼龙光怪百千吞。迢迢望气中原夜，又有湛卢剑倚门。
偶赋凌云偶倦飞，偶然闲慕遂初衣。偶逢锦瑟家人问，便说寻春为汝归。
银烛秋堂独听心，隔帘谁报雨沉沉？明朝不许沿溪赏，已没溪桥一尺深。
不论盐铁不筹河，独倚东南涕泪多。国赋三升民一斗，屠牛那不胜栽禾？
不是逢人苦誉君，亦狂亦侠亦温文。照人胆似秦时月，送我情如岭上云。
如何从假入空法，君亦莫问我莫答。若有自性互不成，互不成者谁佛刹？
古愁莽莽不可说，化作飞仙忽奇阔。江天如墨我飞还，折梅不畏蛟龙夺。
不重雄封重艳情，遗踪犹自慕倾城。怜伊几两平生屐，踏碎山河是此声！
峰奇石奇松更奇，云飞水飞山亦飞。华山忽向江南峙，十丈花开一万围。
玉台拂拭理残妆，忍照菱花翠黛长。夜静星坛私祝罢，一炉香引泪千行。
一枕烟霞睡味赊，不知春去野人家。数声啼鸟幽窗外，惊起山僧扫落花。
繁华事散鬓如丝，万里青山独往时。一种风情谁得似，岭南争唱荔支诗。
久坐寒灯暗不明，林钟敲尽更无声。惟馀一树梅花月，犹照枯禅午夜清。
愈涩愈生笔愈灵，当年妙语我曾聆。可怜十月江南景，一角残山分外青。
北去溪流曲似之，长桥活板最相宜。潮来潮去浑无定，客与舟人两不知。
大江东去万峰环，身在云烟缥缈间。却唤榜人催打桨，前途更有好青山。
人日残梅作雪飘，出城携酒碧溪遥。无端杜老同心事，四海风尘万里桥。
空房冷落乐羊机，忤世年年悟昨非。卿道房谋输杜断，佩腰何用觅弦韦。
重我风期谅我刚，即论私我亦堂堂。高车蜀使归来日，尚藉王家斗面香。
功名等是烂羊头，故李将军老不侯。挂得玉壶随马首，遇花临水即糟邱。
六十流光下水船，旧题诗句几经年。水仙无语洲奴笑，不见芦中共溯沿。
来时湖水向江流，归棹江湖欲漫洲。著我江湖身漫老，去来牵缆蹇谁留。
故人饷我波罗蜜，云是家人南海贻。忽动莼鲈乡国思，碧天无际雁来迟。
宵衣惟吾理合然，喜而不寐那能眠。乃知屐齿事诚有，较彼殊犹高下悬。
云敛长空素月圆，碧天秋色锁寒烟。不知雁响沈何处，古塞疏镫客未眠。
幽人水竹自相宜，茅屋柴扉护短篱。万顷绿莎平似掌，一犁春雨杏花时。
倚杖衡门暮景幽，东皋啸罢俯清流。斜阳影在千山外，薄暮人归欲饭牛。
碧纱窗外午薰微，新绿当阶草渐肥。间曳紫蕉衫子坐，坐看蝴蝶过墙飞。
西风飒飒卷平沙，惊起斜阳万点鸦。遥望竹篱烟断处，当年曾此看桃花。
寒光已逗人慵起，鸡声未已鸟声催。凡物有知皆药旦，因思百蛰候行雷。
阴崖风雨泻回湍，一朵芙蓉不可探。流水断桥缘石过，野花随意倚晴岚。
一壶春酒正堪携，云满前山花满溪。日暮醉眠芳草地，数声啼鸟过桥西。
千春流水渺无津，万树桃花好避秦。高卧此中堪白首，不知人世有红尘。
寂历空山鹿豕踪，石梁苔滑杖孤筇。岸花零落随流去，秋到溪南第几峰。
巾车频促去他乡，临路凄其拜墓傍。我奉严亲天外去，诸孙应解办蒸尝。
西风猎猎臂鹰轻，不见平原雉兔横。玉帐丁宁无一事，只须高起受降城。
蔓草离离朝送客，骊驹愁唱新亭陌。夜深苦竹啼鹧鸪，空帘独宿头皆白。
懒听门前长者车，有田堪种水堪渔。是非不入松风耳，花落花开只读书。
六诏彫残旧战场，青山无恙一松长。王孙老去荒祠在，颇耐兴亡是夕阳。
柳岸长桥覆酒家，采莲歌起日初斜。转思十载天中路，风雨南湖发藕花。
素壁荧荧醉墨颠，芙蓉花落客凄然。何人分我西州涕，也对清溪叹逝川。
相逢涕泪且停挥，城阙萧条梦里微。唯有青山常不改，月明时见鹧鸪飞。
秋尽蓬山惨不骄，流泉夹岸夕阳遥。伤心国士酬恩地，瘦马单衫豫让桥。
百尺寒泉平地生，高台古木远风清。自从至正投符后，云雾空濛锁玉京。
猿声夹岸听斜阳，江树苍茫接故乡。却较长沙归路近，行吟何事怨潇湘。
春风随意柳条新，采药摊书寄此身。休怪白云封不住，桃花原是惹渔人。
旧梦湖南春雨空，高歌无地望崆峒。囊中自有江山在，乱采莺花入变风。
秦淮春水绿迢迢，杨柳千条更万条。每过珠帘停打桨，惹他帘内罢吹箫。
拍堤春水四无涯，吹笛楼中起暮鸦。旧寺僧残江树尽，空留残月老芦花。
寺通野阜转清幽，压户藤梢带叶抽。最好江洲浮远绿，孤悬塔影漾中流。
翰墨风流自足传，几人窥灶少晨烟。何当也学萧公子，漫写青山换酒钱。
斜日疏帘碎影铺，卑枝接叶坐莺雏。醉余客散闲吟久，翠滴蕉衫独据梧。
一径烟云鸟道还，高盘如黛越中山。不知过尽山多少，犹在啼猿万木间。
醉翻余沥浣征衣，喜向风尘暂息机。多少春明退朝客，十年曾有几人归。
芦花菱叶丝丝雨，紫阁红楼面面风。最是秋来凉月夜，水连天处碧空濛。
晓觉茅檐片月低，依稀乡国梦中迷。世间何物催人老，半是鸡声半马蹄。
阶下芰荷香正浓，竹边小榭水云封。钩帘差怪岚光远，欲向华山借一峰。
怅望平原思不胜，可怜南渡竟无凭。秋深摇落冬青冷，烟雨萧萧泣六陵。
西风黄叶点人衣，明月高楼迥夜辉。去住一般难可说，悄闻天上雁声归。
溪流曲曲绕柴门，石作屏风树作垣。每与野人临水坐，梅花香里话君恩。
青山澹澹水茫茫，半面蒹葭半面桑。都有绿阴维钓艇，断云微漏夕阳黄。
村锁寒烟定几秋，居人尚说锦缠头。无情最是春来水，流尽桃花不管愁。
含烟摇曳水西头，青眼才开惯惹愁。别恨丝丝消不得，断肠人倚夕阳楼。
明月照残孤客梦，寒砧捣尽万山秋。欲知别后相思处，落叶飞鸿送远舟。
叶落空庭渐有声，长门深锁月斜明。玉阶寂寞无人迹，秋草年年傍我生。
缚竹苦茅三两家，一湾流水绕门斜。老渔补网林中坐，祇有间鸥管落花。
六经原不为科名，爵判天人在此行。今日瓣香分献后，驱车归去自分明。
沧江秋霁暮烟消，玉笛频催客思遥。回首姑苏愁不见，海门明月上寒潮。
寺枕青山石径斜，钟声催月上梅花。老僧晓起浑无事，手掬新泉试早茶。
遥遥疏柳带长汀，山色朝来一抹青。春在雨中人不见，杜鹃啼与落花听。
石坚水净同标格，丽景秾华信化工。自喜平泉随草树，年来长是坐春风。
碧云乍合夕阳沈，石径人稀酒独斟。万叠楼台千树雨，一绳寒雁没遥岑。
千叠远山春未足，一堤新柳绿含烟。渔歌隐约沧浪里，转过桃花不见船。
岩扉过雨发寒皴，石色苍凉不见人。偶向翠廓閒倚拍，两枝红蓼漾秋鳞。
忆酌寒泉沁齿牙，马嘶高柳避尘沙。无端一夜霏微雨，开遍沿村苜蓿花。
山吐秋云云琐树，阁浮溪水水生漪。遥天一抹青如黛，恰是新凉过雨时。
湘江南上水如烟，不尽离情薄暮天。岳色千重万重雨，随风吹落洞庭船。
千尺高岩瀑布流，振衣五月讶深秋。莫言此子津梁倦，卧听沧江日夜流。
一发中原夕照斜，青山何处是吾家。倚楼有客吹羌笛，杨柳边声怨落花。
湖山重叠淡于烟，斜掩篷窗自在眠。风外谁惊清梦断，数声渔唱夕阳天。
晓烟无力趁东风，十里村原半欲空。春色不知人世事，柳丝新绿杏新红。
南来夜夜还家梦，行到梦溪不见溪。漏尽更残眠未定，林间时有子规啼。
双帆剪破碧玻璃，秋色空濛望欲迷。七十二峰何处好，夕阳一角洞庭西。
老僧为说南山胜，笑指诸峰迥不群。会待秋高残暑退，芒鞋同踏万重云。
柔橹清歌唱采莼，春波滑笏见游鳞。夷光去后空烟水，君合西湖作主人。
衰柳秋风第一亭，送人山色向人青。长堤车马终年事，落叶萧萧独自听。
残溜声声水竹西，荒村日午数鸡啼。舟横古渡无人处，一树野桃开碧溪。
水驿萧骚百感生，维舟野戍听鸡鸣。愁时最怯芭蕉雨，夜夜孤篷作此声。
归情已在雁来先，一就江程几日旋。翻恨桃花三尺水，送人直上广陵船。
沿岭松杉鸟道斜，炊烟起处辨人家。西风夜雨连宵泊，饱听滩声走白沙。
春风独上木兰舟，漂泊初从楚泽游。屈宋有魂招不得，白云无尽水空流。
几缕炊烟散晚晴，平桥水远漾空明。秋郊十里寻诗路，人在西风落叶行。
几番剖鲤得琼章，昔款今情尔许长。最是关心笺尾句，万金书属寄高堂。
篷窗心迹羡沙鸥，几处疏林映玉钩。柔橹声中黄叶冷，奚囊载得一江秋。
重冈复岭锁烟霞，林静风微鸟不哗。谁道仙源无路入，落红流出涧中花。
樽前争量句争妍，旧径低徊忆往年。但使园林容客醉，便非我有亦欣然。
危栏偶向醉时凭，风碾寒流碎玉绳。亭下何人夜吹笛，一篷残雪盖渔镫。
黄昏风雨暗书帏，客里逢春春又归。一段间情无著处，杏花零乱柳花飞。
鹊华两点暮云中，缭绕秋光望不穷。几缕晴烟遮欲断，半沈林表半浮空。
断蔓荒烟气寂寥，渡头人去静兰桡。多情一夜江南雨，犹涨秦淮数尺潮。
种心心与爱花殊，日掩重门一事无。随意栽培随意长，何须检点费工夫。
策蹇长途细咏诗，秋风衰草乱人思。斜阳古道间回首，几树红蕉出短篱。
山转溪迥去路遥，桃花几树柳千条。声声布谷一犁雨，买犊人归树里桥。
满林黄叶鸟声稀，渡口微风拂客衣。十幅轻帆天外落，澄江如练一船归。
楼台缥缈树周遮，小径蘼芜一道斜。春色重门深锁住，不知开过几番花。
白骨青磷瀚海头，琵琶一曲起边愁。眼前滴尽征人泪，并作黄河地底流。
十年乡国耳才人，秋水江南入梦频。作宦一时推古直，论诗隔世有前身。
斜日西楼笛思凉，无端洗马恨茫茫。天涯即在阑干外，岭色江声未是长。
杨柳西风暮雨垂，白门秋色起相思。酒醒残梦知何处，潮落秦淮月上时。
家在藤崖石岫中，四围春色一山松。买舟欲访疑无路，知在云深第几重。
丝鬓寥天感凤笙，尊前翻唱柳枝情。东君不怕离人苦，更遣明年著意生。
乌啼月落自黄昏，一夜秋霜满白门。惆怅玉关何处所，西风影里总消魂。
掬月拈花迹已非，旧题零落澹禅扉。高人去后清风歇，丛石孤松近十围。
秋柳题痕二百年，祇今湖水碧于烟。诗人一代斜阳外，间煞亭西弄笛船。
几年北学重京华，客子光阴惯忆家。怪得诗成清到骨，吟情常恋四梅花。
缘杨袅袅水平堤，酒醒篷窗日影西。小倚雕栏正无赖，隔溪杜宇一声啼。
云雨浃旬殊闷绝，而今喜见日晴时。肩舆一路看红叶，夕照半山吟杜诗。
绿篝香袅烛花迟，倦眼朦胧酒醒时。心怯夜寒浑不寐，隔邻吹彻玉参差。
片帆双桨稳中流，乞得天风送客舟。昨夜江南今夜产，玉箫声里上扬州。
横冈宛宛树青青，烟翠浮空俨画屏。满眼云岚遮不住，夕阳林外御诗亭。
江流曲曲深村深，狎沤丈人无世心。东去归来傥逃暑，借尔疏疏斑竹林。
女儿女儿娇可怜，欲来不来茅舍边。琵琶若遇知音赏，不是浔阳亦黯然。
闻道长安不易居，折腰元亮意何如。送迎忙似桥边柳，莫笑邮亭绿影疏。
长堤烟柳碧如丝，飞絮飞花送客时。莫怨秋风眉黛损，归鸦犹自恋高枝。
露冷霜寒不自知，云飞水宿度委蛇。于今不是乘轩鹤，那有缁尘浣素丝。
南北东西四面风，行人劳逸自然公。尚嫌流水无情甚，一例滔滔只赴东。
白云红叶冷萧林，初地人生出世心。最是夕阳烟树暝，磬声遥在半山阴。
淋漓满幅墨如新，冰雪文章笔有神。报国忧时数行泪，世间何处著斯人。
十幅蒲帆楚客舟，江亭风叶助离愁。寄书莫倚南飞雁，声断衡阳浦上秋。
一椽草草结山阿，卧听飞泉洒薜萝。白石苍苔无客到，满林寒叶雨声多。
一角残阳画断虹，年光随分了春风。桃花脱尽清明雨，绿入平芜一望中。
诗梦如烟堕水村，前溪夜雨长新痕。晓来聊展一编坐，无数乱峰青到门。
半江斜日送归桡，楚尾吴头入望遥。今夜乡心愁绝处，芦花枫叶暮萧萧。
胸中丘壑自天成，未必真耽石隐名。一卷新诗冰雪映，本来不改在山清。
北碑南帖派徒分，书到通神自不群。总向山阴探龙颔，得鳞得爪尽拿云。
十载重参竹屋镫，栖间心诺了无凭。明朝又踏江声去，苦忆南廊打睡僧。
隐几维摩鬓已华，雄心那复袖青蛇。江湖谈笑吾甘老，不见烽烟哭万家。
闲却凌云笔一枝，藕花香里且吟诗。平生心事无人会，说与沙鸥傥得知。
千里云山信到稀，嫩寒和雨浸春衣。浔阳戎马无消息，又在边城送雁归。
满天风雨促舟回，万顷波涛雪浪堆。半幅蒲帆两枝桨，诗人已自画中来。
草堂如水夜将阑，晓雁声中梦未安。忆得孤篷残醉客，秋风卧听海潮寒。
老树萧疏咽暮蝉，西郊无复旧人烟。风清月晓横塘路，秋梦依稀堕白莲。
几日东风尽放颠，阑干如水夕阳天。桃花红雨梨花雪，春到人间便可怜。
廿年陈迹杳难寻，回首人天几绿阴。自叹吾衰情顿减，宵来梦阻桂花深。
残碑鬼物护山河，中有高人隐薜萝。化蝶寻秋香入梦，感时花溅泪痕多。
家山遥隔大江流，岸荻汀枫慰客愁。游子还乡争一问，扁舟满载洞庭秋。
红颜竟许到沙场，休抱琵琶意更伤。不是出宫时一拜，今生何处见君王。
买得扁舟便是家，一竿一网寄生涯。晚来独醉西风里，卧看芙蓉两岸花。
望里平林高复低，征车兀兀走长堤。杨花似欲留人住，乱向东风裹马蹄。
小雨霏霏种未迟，春风门外易成枝。祇嫌坐少江南客，惹起相思合寄谁。
潺潺一片去何之，此意苍茫独坐知。至竟清流成底事，在山遥想出山时。
清秋曳杖登翠微，野客闲逐孤云飞。绝顶古寺磬声寂，夕阳在山僧未归。
酹酒难忘手植辰，名花也是劫余身。东风嫁尽新桃李，未恨无香媚路人。
野水吞桥争赴壑，晴云夺路乱趋山。雨馀好景凭谁写，画意诗情满目间。
栖鸦点墨柳丝黄，瑟瑟寒流泻石梁。帆影在天秋在树，至今离恨满斜阳。
短髯道士梦中身，唤醒邯郸索解人。莫作东山品丝竹，神奸禹鼎铸方新。
空山谁按九歌声，一种斜阳万古情。绿发搔残红袖冷，江南肠断沈初明。
紫衣传赐出蓬壶，雨露恩光照上都。一例东封成故事，坐令尊酒变明珠。
纤云四卷碧天遥，雾散江清冻未消。万树梅花香似海，因风吹送过溪桥。
汉使能为凿空游，穷源直尽海西头。槎回惟见支机石，谁向天边问女牛。
第一高峰第一春，梅花香里著閒身。狂吟不怕山灵笑，绝顶题诗有几人。
城北城南杨柳枝，金陵三月雨如丝。天涯有客应惆怅，正是江南草长时。
斜阳远照石城西，一带青山鸟乱啼。零落古坟无客过，晚鸦飞上野棠梨。
忽听啼鹃柳外飞，声声相唤不如归。人归何似春归易，芳草萋萋送落晖。
数月相依情更深，殷勤棋局记知音。黄花绿酒难为别，万斛愁堆一寸心。
湖光渺渺冷烟微，江鹜沙凫伫不飞。恰欲抱琴轻别去，芰荷分绿上罗衣。
而今何处觅桃源，风雨清明且闭门。春草萋萋归不得，江南多少未招魂。
三月清明风雨斜，江城花柳带人家。春花落尽悲春去，尚有来春发旧花。
一榻残书兼旅思，半窗镫火与疏钟。静看六代江南志，坐尽维扬夜雨浓。
鸣蝉无语恋寒枝，正是登高病起时。忙里不知秋色老，青山红树夕阳垂。
佳节徒增寥落心，秋空无雨昼阴阴。年华不似愁依旧，寂寂幽庭听远砧。
二月梅花落似雪，三春杨柳乱如丝。那堪花柳添愁思，寄与东风总不知。
相期河渚玩春华，一棹迎风路未赊。楼外有梅三百树，美人不到不开花。
春到园林草尽芽，天桃何事不开花。晓来对镜临妆坐，羞见朝阳上碧纱。
梅花竹叶互交加，濡墨淋漓整复斜。忆得昨宵明月下，横拖疏影上窗纱。
病眼看花愁思深，幽窗独坐弄瑶琴。黄鹂亦似知人意，柳外时时送好音。
重门深锁寂无尘，满树花开不见人。独有画梁双燕子，年年相伴过残春。
新妆竞扫学轻盈，俗艳由来易目成。谁识天寒倚修竹，亭亭日暮最孤清。
金谷荒凉墓尚存，午桥风月剩琴尊。低徊五十年前事，一树梨花欲断魂。
真妃梦破晓妆新，倦倚东风斗好春。燕子不来天又雨，几回愁绝卷帘人。
小雨初晴草未乾，残花如霰落檐端。春衣典尽风还起，四月窗前耐薄寒。
小园何处堪閒眺，薄暮云峰锁断虹。几点鸦沈残柳日，数声蝉噪晚梧风。
水晶帘卷月黄昏，蟋蟀秋声彻禁垣。斗罢每邀天一笑，朝来分赐小雕盆。
深闭尧门独影哀，玉阶春尽长青苔。无情鹦鹉双栖处，天语香浮潋滟杯。
一架延缘引蔓长，淡烟微霭弄新凉。夜深欲摘浑难辨，叶底风来忽有香。
风际游丝澹荡春，画桥低亚柳条新。流莺百啭清阴里，唤起芳郊拾翠人。
香消红袖晚妆残，月下怀下倚曲栏。想得吟情幽绝处，满庭风露玉钗寒。
秋风瑟瑟夜悠悠，翠袖天寒尚写欧。忽听莺声呼可惜，镫花小烬落银钩。
一曲菱歌韵碧澜，耶溪归棹日将残。情多自易含惆怅，不为秋深怨露寒。
雨过中庭万象清，绿阴深处晚凉生。自移竹榻来幽院，坐听枝头好鸟鸣。
几回惆怅叹蛾眉，寂处深闺未有师。但使一朝通妙义，不妨人唤女书痴。
几日繁霜浅草枯，十三弦柱雁行孤。平林萧瑟栖残照，金背寒鸦接翅呼。
拈毫欲写几迟回，万种新愁顷刻来。书尽兰笺心未尽，却教缄罢又重开。
身在云中不见云，登临忘却日将曛。回头欲辨来时路，只有泉声隔树闻。
西风吹老一天秋，露自无心草自愁。砧韵谁家敲断续，声声随月上南楼。
雨馀烟重柳丝低，不断蝉声竹院西。绿乳浮香书案净，閒拈小笔拟新题。
飒飒金风木叶飞，银河皎洁漏声微。一窗凉月明如水，乡梦因何不肯归。
揽衣起坐听残更，竹影摇窗夜气清。悄对一瓶红菡萏，挑镫检韵到天明。
送君欲别情难别，望君不望君归早。富贵能如古宋宏，敢惜君归妾颜老。
春朝常破绣工夫，笔砚安排兴不孤。怪底花枝慵过我，一帘香影倩风扶。
临湖一带澹斜晖，向晚寒鸦倦不飞。明月一轮秋水碧，藕花香里放船归。
身世谁怜早岁孤，风尘扶母走长途。池塘春早连天碧，为问行人得句无。
东风一夜去瑶台，杜宇声声唤不回。心惜落花收拾懒，卷穷空待燕衔来。
迢迢水国数千里，梦逐寒云过江水。东风雨雪晓濛濛，一叶往来湿烟里。
天风飒飒起银河，但觉帘阴次第过。曾记梨花时节雨，西窗剪烛夜寒多。
天街如水怯轻寒，何处箫声出画阑。忆弟天涯迢递隔，未知曾否月同看。
几人代父走征鞍，远戍远城胜克汗。一骑明驼辞火伴，木兰犹是女儿还。
杨柳阴阴日未西，落花如雨溅春泥。春风一枕潇湘梦，时有流莺窗外啼。
风尘惯适旅怀宽，去住知君随遇安。临镜读来花共笑，背镫展处月同看。
稚柳秾桃我亦怜，新茶采得煮新泉。扁舟更爱春莼美，寒食侬家不禁烟。
春色平分百卉先，黏天又见絮飞烟。凭谁画出娉婷影，数笔晴江夕照边。
极目明湖景物非，天涯有客泪沾衣。闺中望断南来雁，到得秋来犹未归。
冻云笼月月笼霜，冷逼镫魂暗吐光。玉漏滴残寒夜永，围炉且莫话沧桑。
园林无力护芳菲，红渐萧疏绿渐肥。蝴蝶不知春已去，殷勤犹傍落花飞。
千里家山萦蝶梦，九州烽火警归心。桃花流水应如旧，缥缈仙源何处寻。
露湿空阶翠袖寒，醉馀慵倚玉阑干。迟眠为惜清光好，此景人生几度看。
空江无月北风凉，万里吹秋上野航。夜半橹声听不断，早潮随雨到西塘。
清秋燕子故飞飞，惨淡离情语落晖。我亦故山归未得，不禁残泪欲沾衣。
烟岚浓冷雨初晴，人在翠微深处行。云气湿衣风透骨，隔林犹听乱泉声。
春水平湖绿映堤，六桥芳草正萋萋。东风不为游人待，催尽桃花衬马蹄。
东风吹柳拭烟轻，折赠柔条空复情。一望吴山千万叠，知君只在此中行。
何须别置小山幽，身世俱成不系舟。花似美人怜月色，引人清梦到罗浮。
泽国芦花满野霜，寺桥寒月照苍苍。不堪夜泊钟残后，落尽秋声雁几行。
五十年来出此山，那知又逐丛风还。雷轰电转浑如梦，销尽尘缘顷刻閒。
放怀不管古今愁，暂向天涯作浪游。吟到夜阑惊短烛，海风吹月入孤舟。
笛咽离亭断客魂，峭帆东望海天昏。老僧笑指风涛险，坐看江山不出门。
翠竹丹崖倚碧流，轻桡重拨意悠悠。山灵未许同招隐，画栋飞云锁上头。
萧骚越客独淹留，汗漫西风柳岸秋。安得东风解我意，好吹此恨到扬州。
眉锁春山鬓点鸦，莫将桃李斗芳华。无心去逐风流队，閒向雕阑数落花。
梦里相逢泪似波，云烟共涤对君多。秋声惊起愁人恨，怅望遥天横玉河。
幼舆丘壑少文居，染翰沈吟晚眺馀。镇日画山山似画，一帘空翠夕阳疏。
西南宦迹两依依，步武枢衡老不违。一言谬许平生志，万事空怀后死悲。
六月南风欲送君，临歧人语那堪闻。扁舟明日千馀里，回首中山只白云。
思往事，渡江干，青蛾低映越山看。共眠一舸听秋雨，小簟轻衾各自寒。
江南好，记得冶游朝。杨柳阴中骑细马，藕花香里泛兰桡。烟晚水平桥。
蛩咽露，燕惊秋。户牖绸缪事事忧。试问此中方寸地，如何容得许多愁。
花破萼，柳垂丝。客梦惊回独语时。听彻子归肠欲断，故园频望数归期。
江南忆，最忆夜联床。读曲帘栊花气暖，吹箫庭榭月华凉。残烛剪西窗。
江南好，草绿寄奴城。沽酒客来双屐滑，打鱼人去一舟轻。浮玉望中明。
断碣题名字半残，古松阴里好盘桓。半间废寺无香火，佛卧空山落叶寒。
草草杯盘饯岁筵，莫嫌风味逊从前。满城多少贫儿屋，难过钱荒米贵年。
海色山光文起楼，才人遗墨壁间留。春林石气漾寒碧，落日倚栏云满头。
卸帆亭畔怅离群，天末看云念卯君。何日扁舟遂归计，联床风雨话湖云。
嵩云岱雪思依依，琴鹤南来未得归。有客西州说遗爱，十年泪满蜀人衣。
八桂林边多好山，一麾遥羡数跻攀。何时携屐访君去，老我犹能腰脚顽。
颇闻新政议裁官，何事卑栖令尉间？毕竟才人裁不得，要将诗界拓闽山。
开遍岭梅日长至，霏霏寒雨飘船旗。诗中长记送君日，此是人天剥复时。
曾记花间倚醉眠，露寒风定月娟娟。画中重见芙蓉面，酒冷香消忆少年。
也知晚节留香好，独惜军中少一韩。任是黄花比人瘦，西风还拟卷帘看。
十年不负种花心，万玉千珠花气深。锄罢月明吾事毕，看栽成树树成林。
千林万林落木空，空山一笑回春风。谁知大地阳和气，都在暗香疏影中。
梅花开送隔林香，郁郁寒松色半苍。若解嫦娥爱年少，龙宫先检染须方。
每将佳果比佳人，自笑多生与种因。粤艳闽香消受遍，不曾嚼蜡视横陈。
三年不负题诗约，十日曾为置酒留。如此溪山归未得，眼前沧海正横流。
半晴半雨酿春和，春水溶溶绿始波。三十六江楼上望，不知春在那江多？
路转青林石磴悬，佛厨岩腹起苍烟。满庭花影茶笙响，来品罗浮第一泉。
何年云雨散巫阳，瘴雾沉埋玉骨凉？合种梅花三百树，六如亭畔护遗香。
西风容易一年秋，老抱雄心尚壮游。休笑报书无别语，山中新种橘千头。
与君同话神山事，鼍愤龙愁又一年。夜半闻鹃仙梦醒，明珠成泪玉成烟。
到处名山蜡屐频，笔端还挟气嶙峋。荒唐愧我罗浮梦，冷对梅花忆美人。
滚滚黄尘起马前，书生仗剑出南天。秋风万里中原路，一发青山落照边。
鹧鸪啼后子规啼，更送新声渡海西。愿祝禽言成准卜，与圆佳梦到春闺。
自将廉让署吾庐，五百年来此卜居。满眼风波津渡懒，万荷花里读仙书。
紫府沈沈太乙居，九天瑶简降新除。尘寰小谪期刚满，绛阙清衔亚侍书。
潦倒高阳旧酒徒，莫颁新政下皇都。衣披一品寻常事，待写星槎第二图。
骏马雕鞍百宝装，看君结客少年场。中原多少英雄在，不为看花到洛阳。
楚楚风神剧可怜，乞诗亲捧彩云笺。春风杨柳人将别，更唱黄河远上篇。
缥缈碧云飞两凫，泥中久辱胡为乎？仙山楼阁不归去，万树桃花今在无？
眼前缘转更黄回，如此天心也费猜。惊起希夷五龙蛰，胡尘蒙过华山来。
烟洗风梳碧可怜，秋深犹咽五更蝉。谁家残月沧波苑，时见渔舟网碎钿。
纤纤新翠带愁颦，零落弓弯旧舞人。底事临风眠未起，灵和不是汉时春。
谁家笛里返生香？倾国风流解断肠。头白伤春无限思，不应此树管兴亡。
到地春风不肯閒。南枝吹尽北枝残。吴宫多少伤心色，占得墙东几尺山！
东风路，如画是家山。草色却随流水绿，夕阳只在有无间。燕子话春寒。
转眼光阴境易迁，敢云心绪似当年。而今已作泥沾絮，不学神仙只学禅。
亭亭花木恰相宜，添筑高楼景更奇。赢得亲朋相过访，敢誇好客郑当时。
世事如今果大难，人情反覆似波澜。只须静守江头看，不上滩来便下滩。
托迹潜园宇宙宽，故乡岁月乐盘桓。使君疑是陶宏景，既爱山林更爱官。
一瓣心香属所南，遗民心事更何堪！泪痕墨沈潇湘雨，风叶露根花两三。
暮云惨淡正愁侬，有酒难浇块垒胸：迂拙深时招世谤，是非多处结交慵。
天无鸿雁水无鸥，烟雨茫茫我即浮。已识功名如嚼蜡，逍遥偶逐大鹏游。
绩丝成葛薄如云，裁作鸾笺学右军。若使卷心无逸翠，不教脩竹有弹文。
落来山色云同泛，送去春寒雪自消。风月眼前容我在，未应花外问来朝。
玲珑煖玉更施朱，锦绣成团缀几株。绛雪即今零落尽，馀枝犹是小珊瑚。
柳缄愁，蕉结恨。恨千条，愁一寸。郎行终日无舒时，郎来一夜都开尽。
秋砧远，深夜响孤城。冻月一痕分照影，寒风十里细传声。楼角数严更。
江南好，江北忆维扬。旧苑琼花香雨断，画楼檀板碧蟾凉。往事最难忘。
思昔日，何事到而今。照尽青铜犹有面，烧残绛蜡已无心。起看月西沉。
红窈窕，绿参差。小鬟调笑绾青丝。花醉锦屏香雨湿，画桥归去紫箫迟。
欲上床。卸头留半妆。残膏衔兽颈，且缝裳。晶环绕指先知冷，偎谁傍。
新月上，影恰二分宜。两地情怀凭管领，一分照我一分伊。脉脉此相思。
莺语急，蝶魂惊。风雨催春一霎行。绕遍阑干愁独倚，伤春何必为离情。
江南好，烟雨暗春山。市上樱桃红带露，开园软笋绿堆盘。柳拂画阑干。
长亭柳，掩映水东流。十里春风遥送别，一鞭斜日漫回头。处处系离愁。
堤上柳，长日尚眠三。六代繁华都梦尽，晓风残月忆江南。寂寞绿烟含。
深闺恨，有梦到天涯。十里亭边春草绿，五更城上晓乌啼。灯暗枕儿欹。
不爱匀黄不染丹，生来偏喜近豪端。只因久惯拈花后，落剪依然气似兰。
天上相思有了时，一年一度一佳期。人间只有相看分，也要迢迢远别离。
月落参横近晓时，人间何处寄相思。道人自入罗浮梦，除却梅花总不知。
卖冰声唤小窗眠，梦想江南远似天。记得年年今日事，并头花下拜双仙。
人间难画是相思，只画瑶台绝世姿。脩到他生须记得，谢娘庭院雪来时。
郎来红日已衔山，采伴兜留苦不閒。终日相思能几见，累他一度又空还。
风清露白已凉天，楼上灯红尚未眠。如此夜深罗袖薄，为谁犹立绣窗边。
兼旬梅雨苦如年，霁后晴云火欲然。雨即阻人晴亦阻，天公难作是情天。
心多力弱篆烟微，隔着天河见影稀。柳絮无情偏有福，因风还向谢家飞。
四条弦索酒双尊，记得离筵月一痕。今夜绿纱窗外雨，又因桃叶念桃根。
霜初捣，泪双垂。暗伤鸾镜换妆时。长秋闭月花楼小，黄叶枫庭空雁归。
杨柳依依飞尽絮，黄梅冉冉欲流酸。堪怜树大春归去，图报春晖果是难。
十年梦绕湘江绿，今日扁舟湘水曲。青山影里一帆来，沙树微凋秋不俗。
风急滩高夜水浑，角声吹月欲黄昏。不知何处歌杨柳，年少青衫有泪痕。
寻常驱马即天涯，腊雪春风感岁华。不及帘前双燕子，年年来绕故园花。
正是花阴望雁初，一朝喜得故人书。遥知素手缄封日，目断京华几忆余。
梅黄早，叶底缀金丸。功逊酒香教渴解，味如愁重惹眉攒。花放记曾看。
金作勒，玉为羁。小马惊香何处嘶。红板桥头扉半掩，几丝杨柳挂黄鹂。
莫遣吟诗鼻易酸，客怀好逐看江宽。居人犹觉心情恶，六月西风雨作寒。
佳节心随物色摇，出门四望未萧条。新霜红尽冶城树，商略独游畏路遥。
六月长安无一事，借人庭馆看西山。鹿车是处堪同挽，留滞何因却未还。
楼头缺月夜向晓，骑马与君相送行。前路残春亦可惜，江南四月有啼莺。
但无言语镇相看，自起更衣怯嫩寒。忆得王孙归较晚，笼花薄月夜阑珊。
十日层楼九风雨，三年故国百思量。逢人只信春憔悴，不道闻欢觉小伤。
哀乐百年百感并，一帘寒雨近残春。最怜明月江头别，从此天涯忆故人。
夜色沉沉隐书幌，秋空历历动星辰。王郎斫地杜陵老，青眼高歌信有神。
暮年丝竹资陶写，一壑能专亦大难。又恐閒名除未得，山图留与试开看。
带雨移根著意栽。两行阴里素馨开。晴光长忆龙池水，曾照宫腰瘦影来。
玉作寒花铁作条，任霜雪压任风摇。耻同桃李芳菲斗，独立清标在野桥。
雨到家家景物奇，黄梅酿熟子离离。枝头恰似垂金弹，众鸟惊飞不敢窥。
灯花并蒂出银缸，梅实枝头结一双。试向阶前观月影，离离成对上纱窗。
仙姿玉质立亭亭，子美吟诗半醉醒。淑气扇来春几许，骚人何事赋飘零。
梅绕江边水照枝，玲珑倒影漾琉璃。一番好景谁能画，香送清风妙助诗。
横窗疏影锁轻寒，粉署生香意自宽。酌酒闲看方退食，枝头月上夜漫漫。
烟罩寒枝隐暮鸦，夕阳返照似丹霞。寄言关吏须珍重，此是人间五福花。
须知可字可终身，大地茫茫孰是亲。能不使他嗟不淑，恩同父母属冰人。
曾记当年载酒过，好山迎我似青螺。今朝未许劳人见，秋雨潇潇听棹歌。
倦游归去意如痴，岩谷何曾有色丝。寄语是乡诸父老，种花且漫种胭脂。
雨后空山夜气清，如银月色远峰明。翛然久坐云根上，云里幽泉自在鸣。
成蹊瘦竹间寒梅，岩畔幽轩晚尚开。别有钟声清似水，竟随归鹤入林来。
尘海千年一饷时，金丹未就鬓如丝。欲寻旧日蓬壶侣，碧草琅玕又几枝。
兰台铜柱两茫然，梦里犹闻劝学仙。底事焚香更惆怅，飘零海外已三年？
暮云收尽净无尘，竹外蟾光分外新。千古中秋楼上月，不知老却几诗人。
到地无霜月有痕，夜阑曲罢转销魂。青衫讵为琵琶湿，说著天涯泪已繁。
流光能博几何欢，衿契相从慰岁寒。底事沧洲不成趣，闻来须放酒杯宽。
小簇何郎雾夕诗，微波脉脉解通辞。怜渠欲堕犹开候，月下风前尔许思。
阅世风烟老岁寒，为攀嘉树感无端。清芬的的君能诵，底补笙诗咏采兰。
泪叶飘零岁欲残，月明空怅画阑干。春风鬓影丹青见，肯许弹琴近坐看。
芰荷香里开明镜，杨柳阴中傍画桡。更貌风鬟相对座，新词写就付吹箫。
天风吹水幻千沤，蜃气楼台日夜浮。我且掉头归去也，故山傥足稻粱谋。
空明潭影月溶溶，向夜寒随剑气冲。三尺枯蛟抱树死，祇馀秋水绕加冬。
盘写晶丸转未停，弘成吞处石光荧。何如插羽凌风去，碧落新晴听远铃。
日日开笼放雪衣，海天难得寄书归。祇教早脱将雏苦，化作诗肠白凤飞。
封题无树一孤岑，剩有儿童踯躅吟。岂是五丁开蜀道，却缘望帝哭春深。
吹软垂杨两岸风，中流箫管酒灯红。也知团扇谁描得，憔悴江湖一放翁。
笙歌满院醉春风，翠绕珠围烛影红。百两在门星在户，瑶池春煖戏双鸿。
少年只爱繁华好，晚节方知冷淡香。数朵携归三径里，孤松相伴傲寒霜。
沧溟不测水濛濛，晓出扶桑幌海东。一望无涯红日近，龙光射目碧天空。
海外孤忠泣鬼神，丹心为国竟忘身。大星遽陨年难假，天意偏摧社稷臣。
无赖阴云拂地垂，客愁如绪一丝丝。那堪更向秋风里，卧听黄梅细雨时。
十顷红云贴水铺，藕花深处乱鸥凫。北风凉动香逾好，得似西湖六月无。
鲜叶流丹似饮醇，盘堆手捧藉相亲。却嗤年少瓠犀女，化尽蛮方乌齿人。
发凡起例倍精严，谢郑同心两美兼。谁敢挥毫相点窜，画蛇应笑足轻添。
夜合花开香满庭，鸳鸯待阙社犹停。怪来百两盈门日，三五微芒见小星。
月印寒潭扫却云，水光月色两无分。渔舟夜唱天心处，风送歌声镜里闻。
东方既白唱金鸡，天半朱霞晓望齐。锦绣千端云外织，层层挂在海峰西。
三月寻芳禊事脩，兰亭胜会几时休。春风流水多情者，犹向山阴忆旧游。
人言坐脱是仙归，无疾而终世所希。哀死慰生都以此，问天搔首是耶非。
不知秋思在谁家，风自西南故故斜。独坐黄昏谁是伴，应怜夫婿更天涯。
屈指还乡数夕晨，那知哀逝已三旬。香魂久著金风去，犹是思归话旧人。
回首评花醉月时，频将银烛剪催诗。今宵吟尽思君句，可得魂归可得知。
海外巡檐笑几回，南枝开尽北枝开。参差造物非无意，知是风流太守来。
月临碧水倍生姿，山静水澄人醉时。明月也耽山水趣，既斜欲落故迟迟。
自昔相看气味真，紫薇花放玉堂春。我今飘泊沧江外，风雨联床忆故人。
饯腊迎凉竟未休，无端诗思动沧洲。年光付与花光送，准拟觥船恣拍浮。
一枝谁自江南寄，岛屿冲寒亦有香。绘出当年东阁兴，高吟不必忆何郎。
调鼎和羹异日才，边城春色喜先开。会看百卉从今盛，锦绣层层遍九垓。
东风才到画楼西，翠迫纱窗影欲迷。梦破海天红袖冷，绿杨枝上晓莺啼。
空闺寂寞岁华深，海样秾春何处寻。山下麻芜山上李，柳枝曲变白头吟。
海天咨度报皇华，蚤卜升平遍水涯。载德行旌才出郭，暖烟晴竹已家家。
杵臼轻敲似远砧，小鬟三五夜深深。可怜时办晨炊米，云磬霜钟咽竹林。
晓霞散彩覆阴厓，海曲人家逐岸排。烟水几湾帆几幅，顿教风景忆江淮。
桃腮杏脸衬朝霞，那信红颜薄命嗟。两树新妆争睹胜，老夫无月不看花。
春明锦绣杏花天，十里香风阡陌连。昨夜雨声鸣落叶，晓来蓑笠满桑田。
韶华向曙海天开，红蕊青枝照水隈。镇日书窗无客至，小帘风煖燕飞来。
寒烟一片锁层波，归思离情两奈何。从此天涯人渐远，羽鳞惟望好音多。
万顷波光漾碧空，满湖月色瑩青铜。渔歌忽起沧浪外，人在画桥一叶中。
晓霞绚彩覆东洲，海曲人家逐岸流。烟水几湾帆片片，浮沉波影五花虬。
那堪回首落曛西，岛树烟寒暮色低。分明听得吹长笛，祇隔峰前白水栖。
昨夜东风夜雨凉，满山啼鸟自宫商。松阴覆地苔华湿，坐对炉烟白日长。
骚首沈吟问太清，人间何事不平鸣。几回欲洗巢由耳，飞到蓬山卧月明。
栖烟压雪横篱落，蘸水笼沙带月开。数点春心花里现，香清韵细绝纤埃。
烟锁云埋玉冰隈，香从何处贵疑猜。行过寂寞江村路，始见琼瑶几树开。
竹堂开处掩柴门，嚼蕊含香树树芬。会得花前三弄意，笛声吹破陇头云。
侯封曲逆早分符，独相多年圣主扶。今日均平宰天下，果如宰肉不平无。
荷花为壁水为乡，人坐其间不断香。屏却尘氛消却暑，无风也觉自生凉。
百花两度庆悬弧，扑蝶重开兴不孤。况复清明同此日，春光岂减旧时乎。
众芳国里寿称觥，蝶板莺簧作贺声。好趁蟠桃春酒熟，为花岁岁祝长生。
今朝诗思为髭抽，后日诗从撚处求。倘每吟诗频撚断，诗人口比老僧头。
不怕青霜白雪侵，千竿挺翠自成林。傍人只爱坚多节，但见君身未见心。
嗣响何人赏爨材，谱将正气发歌来。松风一曲空坑泪，中有声声白雁哀。
长忆扁舟过建滩，满汀烟雨扑人寒。今朝画此离披影，犹是篷窗带雾看。
一种纤藤绕树阴，柔条袅袅软难任。盘来纤手争誇示，绝胜闺中缠臂金。
封家来去总无因，五两频烦问水滨。暑月看人帆势好，西风吹上七鲲身。
绿叶层枝与桂同，花开蒂软怯迎风。经年满院天香散，不待秋清八月中。
层层石磴绕青云，绿树浓阴路不分。半面斜阳还返照，晴烟一缕碧氤氲。
年年此日有新诗，总属伤心羁旅时。却恨饿来还不死，欲添长命缕何为。
十五年来一故吾，衰颜无奈白髭须。只应遍处题诗句，莫问量江事有无。
自设屏藩障海滨，荒陬从此沐皇仁。将军不死降王去，无复田横五百人。
春去罢，因甚却关情。最是柳丝长不了，何来燕子语偏明。怕要下阶行。
江南好，燕子乍来时。屡唤不应挑笋约，欲成还改护兰诗。风日助相思。
江南好，秋水晚平桥。千顷绿沉菱叶雨，十分香散藕花潮。人倚木兰桡。
春梦撩天笔一枝，梦中伤骨醒难支。今年烧梦先烧笔，检点青天白昼诗。
近闻筹海盛封章，突兀班心字有芒。谁识然犀经慧照，那容李树代桃僵。
山色苍苍草色黄，多君饯我别离觞。可怜今夜平分月，回首云山即渺茫。
三年留滞客京华，又向西南天一涯。回首乡关千里隔，销魂桥上日初斜。
款乃歌声隔远烟，云山缥缈好音传。长年三老遥相示，多是前滩下濑船。
茫茫身事百年中，长望归来白首同。三径黄花相约处，祗今衰飒不成丛。
憔悴累囚生意微，思归应是梦中归。山头却望摩空鸟，那得凌风学尔飞！
白云高高晴不开，南国溪山犹在哉。无端一别一万里，今喜风尘归去来。
翠微东去路横斜，草浅林深处士家。岁月不知人不老，閒随流水认桃花。
崖悬古寺白云隈，松听龙吟水听雷。漫道山深人不到，虎踪才扫客还来。
暮云凝紫结檐牙，笳听秋风十万家。还有向西帘独启，目穷归雁落芦花。
游丝如絮篆群芳，艳逸相倾春未央。无语有情风细细，招来蛱蝶送斜阳。
丹桂香分月殿辉，锦城又折杏花归。少年得意无过此，且向芸窗急下帏。
错把飞泉认玉虬，奔崖千尺夹亭流。閒居不见人来往，唯有浮云与白鸥。
最是琵琶不忍闻，那堪愁里听分明。今朝多少关河泪，滴向空阶伴雨声。
拟绣平原欲买丝，偏逢骊唱落花时。一鞭芳草西湖路，万里羁人故国思。
花落庭閒睡起迟，倦欹鸳枕蹙蛾眉。穿窗忽见归来燕，长叹一声双泪垂。
风清水阁芰荷香，卓午鸣蝉日正长。何处兰桡喧笑语，飞来七十二鸳鸯。
绣帏春色夜来多，啼鸟声催晓梦过。倦起妆成还对镜，扶郎肩臂问如何。
两岸芦花对客愁，雁行南下楚云秋。临江忽洒英雄泪，明月箫声古渡头。
棋酒相逢乐不孤，伯龄前此意何如。自怜雅概齐江左，漫问当门折齿无。
细细歌声处处通，夜船灯火半江红。随风掩映波光里，多少楼台月影中。
杖藜孤往隔重岚，暖日晴云土意酣。叱犊冲烟人语处，不知山北与山南。
向晚山云去欲留，何人吹笛写清愁。试听哀怨如相语，岂是骑牛牧竖流。
千里栖迟客是家，梦魂飞去海天涯。窗含晓色涵虚白，知是霜华与月华。
小院重门寂寂春，落花拂地静无尘。可怜双燕如期至，不见年时旧主人。
京华三月正春深，天气清和乍可心。我到南宫归未晚，庭槐旬日绿成阴。
四十年中顷刻殊，神仙作下睡工夫。我家日日黄粱熟，食后酣眠一梦无。
清绝梅花不厌贫，因何呼作在官身。当时竞盛开东阁，负却深山富贵春。
花封绣错此分符，阁外春深唤鹧鸪。只恐梅花来问我，庭前可有落花无。
摄衣扶杖到西明，石磴盘回涧水鸣。仙洞凌虚松籁细，波腾云涌万峰迎。
敝裘不耐晓来凉，风捲黄沙啸白杨。极目遥天空怅望，马嘶声里又残阳。
莫嗟薄命事和戎，忍泪扶鞍出汉宫。长信月明清露冷，有人团扇泣秋风。
轻风五雨汎轻舠，柳映花遮秀野桥。明月一天澄似水，水云亭外夜迢迢。
绿树垂垂覆草堂，隔帘花气袭人香。吟馀高卧天怀静，半榻清风午梦长。
直到千峰最上头，白云满地作波流。远山数角浮烟海，我欲凭风到十洲。
三径归来未就荒，篱花砌草自芬芳。往年十丈红尘里，空逐车轮马足忙。
海门风急浪掀天，一叶舟从铁瓮还。回首壮游成往事，只馀清梦尚缠绵。
东梁河水自西流，漠漠凉烟隐戍楼。我欲停骖问华表，夕阳城郭锁凉秋。
冰根几本护苍苔，风叶参差露蕊开。岂有国香生笔底，却教仙蝶误飞来。
水立云垂海气昏，蓬瀛有召赴龙门。望洋欲酬樽前酒，万顷烟波锁断魂。
数椽茅屋自成村，半带残阳半掩门。烟柳低眠风不起，暮鸦声里月黄昏。
故人旌节驻黔中，十八年来事不同。今日重行黄叶路，愁人依旧白杨风。
红破榴花日正长，北窗风至作微凉。翩翩燕子来何处，知啄香泥绕旧梁。
寻春携侣问烟霞，蜡屐冲泥鸟道斜。笑指溪边深竹里，东风已绽一枝花。
万峰攒翠倚晴空，倒影清江碧镜中。自契天机忘得失，满船明月一竿风。
露重清秋夜乍凉，古墙阴下点红妆。怀人欲托相思梦，梦里依然是断肠。
东君归去落花中，万点阑珊一夜风。蛱蝶也知春可惜，共沿溪水觅残红。
一片轻云细雨过，绿杨院宇落花多。晴窗写得黄庭帖，愧杀丰神不换鹅。
断云拖雨过高城，帘捲虚斋素壁明。绿树绕檐人寂寂，独凭小榻听禽声。
曾同诸子共趋庭，朝退追随过引亭。杖履于今魂梦里，不堪回首忆横经。
风尘弹指十年馀，秋月春花忆旧庐。沧海片帆君自去，故人萧索竟何如。
颜色好，黄金少，美人空向胡尘老。黄金多，罹网罗，黄金虽多终奈何。
泪湿青衫出帝城，西风寒透此时情。不堪路遇东来客，苦问今科解首名。
秋风行李一肩轻，冷雨无端又阻行。最是可怜楼上妇，空教屈指计归程。
记曾五日指为期，预酿菖蒲绿满卮。待得封侯人到日，一杯亲与话相思。
野水横桥聚浅沙，柳阴历乱夕阳斜。黄鹂却似多情甚，沿路飞鸣送到家。
成围古木尚栖鸦，棘刺成丛杂野麻。断梗荒榛埋小径，相看不是昔年花。
催人出门鸡乱啼，送人离别水东西。挽水西流想无法，从今不养五更鸡。
我是东西南北人，平生自号风波民。百年过半洲游四，留得家园五十春。
天下英雄聊种菜，山中高士爱锄瓜。无心我却如云懒，偶尔栽花偶看花。
秋淫天漏雨萧萧，展叶抽条各自骄。同作绿阴同蔽日，如何修竹肯弹蕉。
万灯悬耀夜光珠，照出诸天夜燕图。缨络纲云花散雨，居然欲界有仙都。
西望沧波万里长，大江欲棹路茫茫。海东无限萧疏柳，不送离愁到武昌。
征夫冒暑去无还，风雨如怜五岭蛮。驿电不知能递否？连天烽火在深山。
二月东风送暖时，梨花才放两三枝。主人讶客何曾醉，总为春寒花较迟。
古木苍苍挂夕晖，青山影里鹧鸪飞。啼禽渐向云深处，我欲携琴傍翠微。
一往红尘五百年，山中消息竟茫然。桃花片片随流水，春老蓬莱几洞天。
酣情睡态两迷离，晓日烘窗映■■。一自芳魂随幸蜀，杜鹃常傍鼠姑啼。
晚节辞荣衣锦归，记曾陪宴赐宫绯。朝衫也逐秋光老，酒涴烟痕带夕晖。
山行日日厌蚕丛，离岸登舟兴不穷。闻说溪山奇绝处，欲从高浪驾长风。
长空旅雁唳清秋，风雨无端话别愁。一曲潇湘君记取，分明鸿爪个中留。
尘缘未尽暂还家，几度人间阅岁华。记取仙山留别意，回头唯见月西斜。
想见庐山面目殊，丹青临墨费踌躇。欲将峭石孤松畔，添个东坡笠屐图。
今日孤村宿白杨，东皋昨夜醉飞觞。笙箫画舫重回首，古墓鸦啼又夕阳。
半生铸砚志何坚，帷下芸窗忆共毡。手泽犹存徒老大，空劳青眼仲容贤。
又向烟波鸥鹭游，斜风细雨荡轻舟。东皋东去烟深处，应上临河卖洒楼。
通运门前水似铺，牙樯锦缆狎飞凫。篷窗倚槛重回首，一带风帆接直沽。
江上思归折柳条，夕阳山畔雨潇潇。清歌进酒人何在？肠断春城易使桥。
院落沈沈花影新，犹馀丹桂忆前陈。窗中一样玲珑月，不照当时并坐人。
称山晓渡浪翻银，风雨随潮危更频。莫挽灵舆帆尽侧，惊心生死满船人。
春深红紫映楼台，槛外风香花尽开。东海玉盘看乍涌，恰逢童子抱尊来。
羡君潇洒致如仙，心远何妨地更偏。雨洗岚光青入牖，风摇竹影绿当筵。
雨余林隙漏斜曛，石砌幽花似茜裙。爽气渐来残暑退，移床岩畔看秋云。
笔健如锥世共称，开缄但觉雾云兴。深藏未许悬斋壁，直恐龙蛇带雨腾。
万机听览省行游，镜里韶华逐水流。木叶荣枯纪岁月，雁声南北报春秋。
涟漪碧水浸苔痕，垂柳丝丝静掩门。月上海棠惊鸟梦，雨来庭院浴花魂。
斗柄旋东月建寅，余寒敛尽岁云新。鸟歌花舞真如相，水绿山青自在人。
登舟一望日平西，倒削芙蓉两岸齐。乱石横江飞白浪，涛声日夜冷凄凄。
天空海阔思何穷，人在黄粱一梦中。回首青山人不老，莼鲈依旧满江东。
去岁看花三月里，一春开遍满枝红。今来不见东风暖，寂寞空庭夕照中。
孤干亭亭塞上稀，高枝密叶影相依。霜风众木凋零尽，依旧长青荫夕晖。
一枕清凉减百忧，不知日影上帘钩。钟声惊破黄粱梦，空羡人间有莫愁。
嫦娥昨夜罢红妆，淡扫蛾眉朝玉皇。掷却玉梳寻不见，西风吹罢碧天长。
水月松风相与清，江城浊酒复同倾。醉眠好作还家梦，遮莫邻鸡报五更。
潇潇风雨泊江干，吹落桃花满地丹。雁影悠悠云外尽，思君何处倚栏干？
青山面面欲相留，惭愧春风月下楼。十里莺花啼不住，片帆早已过沙头。
晴光影落半荒台，杨柳春深傍酒杯。春色不知离别恨，山花依旧向人开。
白云遥望北风寒，咏罢黄花泪不干。长路关山千万里，只凭雁足报平安。
寻芳无处醉流霞，独夜空庭一树花。正忆游春光福路，画船箫鼓绕村斜。
深山雨后气犹寒，拄杖登临未觉难。今日凭高无限意，白云看罢倚栏干。
碧山重叠暗青云，风送禽声入耳闻。溪上杨花飞似雪，扁舟一叶趁斜曛。
修竹深林绕径迷，马迟路滑怯春泥。行人憔悴无宁处，却恐寒山日向西。
无限骚情笔一枝，替花愁雨不胜悲。披图自叹身如蕙，幽谷宁忘托足时。
柳姓曾闻赐作杨，垂条飞絮搅人肠。而今一任三眠起，松柏同心绾带长。
无个事，蜡屐趁幽寻。一径树交花二色，两村溪隔鸟同音。和气此中深。
残山剩水送春过，独倚危栏唤奈何。认取旧时肠断处，斜阳烟柳已无多。
雨打风吹绿渐稀，十年种柳已成围。晚霞祗作须臾影，送尽飞鸿不肯归。
讽论篇篇近正声，秦中吟抵杜君卿。昌黎实录真颠倒，独为元臣赋永贞。
绛雪枝头佳气开，长筵光映紫霞杯。登真宴上群真笑，不放良常日月催。
绝顶登临兴未穷，笙钟万壑动春风。隔江山色青如黛，画有齐烟几点中。
黄扉归去白云身，翰墨流传自有神。千秋是非君莫问，即论八法亦传人。
身世果然如梦好，神仙也觉度人难。劳劳多少长安客，未到封侯梦已残。
双湖如镜净无尘，但觉湖光绕画轮。自是恩波分太液，柳枝莲叶也精神。
酬知无地悔生迟，生有微才不遇时。蚕在茧中安得脱，问蚕谁教汝抽丝？
天生佳偶世无多，修到神仙易惹魔。白首同归无此分，廿年行乐悔蹉跎。
眼前烽火满乡关，镇日思家鬓渐斑。昨夜二更明月里，断鸿衔梦上君山。
古渡沙虚岸夜崩，隔溪冷月挂枯藤。归来雨急汀洲暗，认得山妻照蟹镫。
自把新笺写不平，宜烟宜雨又宜晴。前生君若非明月，那得诗才水样清！
千里瑶华寄岁寒，酴醾开到又春阑。诗人自古伤离别，渭北江东一例看。
万顷晴湖水拍天，隔江山色淡于烟。閒来写遍淮南景，芳草斜阳共一船。
徙倚高楼待月来，虚空有影更裴回。关心欲向姮娥诉，无奈愁云总不开。
清光今夜十分满，谁道扬州只二分。多少往来名利客，笙歌忍向月中闻。
久客俄惊换岁华，归时赢得睹梅花。风轻日暖清芬逗，我与春光共到家。
风狂雨暴雪霜联，人事难知欲问天。百难尽经惟欠死，不堪回首溯从前。
楼头少妇刻相思，一样心情两地驰。寄语南归新燕子，客中辛苦为瞒之。
三千里外息征鞍，客里情怀强自宽。祗有关山今夜月，又教儿女忆长安。
一官劳我事风尘，太息儒冠误此身。鸿爪天涯随处印，十年重与證良因。
江天一览慰相思，十八年来鬓似丝。料得山灵犹识我，今朝绝顶又题诗。
独从冷地现繁华，百卉飘零菊有花。惭对扶疏三径种，归来陶令尚无家。
凉月静宜清夜对，白云閒当故人留。迟眠娇女嬉相告，蟋蟀阶前捉一头。
绿阴深处鹧鸪啼，满目苍凉望欲迷。昔日使君修禊地，虹桥飞跨夕阳西。
五尺湘帘卷未齐，抛书人倦日初西。朦胧正作思乡梦，何处流莺不住啼。
夜凉如水拥衾眠，吟得新诗懒上笺。帘外风多疑有雨，替花愁到五更天。
翩翩风度才如海，作客江南且闭门。万里风沙故关月，雁来时节最销魂。
久雨初晴众鸟欣。树头刷羽滴纷纷。湿云风送归何处，一阵飞鸦负夕曛。
枝摇箨脱听有声，笔刀手铁天然成。夜来风雨洒窗北，纵横四壁龙蛇行。
冰轮不减旧时圆，锦瑟凄凉五十弦。挑尽玉缸眠不得，秋声如雨夜如年。
防微绝少远人来，柔远何年海禁开。屈指开玄全盛日，无穷祸已此中胎。
罗浮梦醒了无痕，纸帐馀香尚带温。画就一枝谁索笑，闷人天气又黄昏。
雪疑颜色玉疑肤，招引春魂入画图。漫道几生修得此，泪痕花影总模糊。
金陵王气已全消，梦里笙歌送六朝。花落鸟啼春不管，江山如此太无聊。
天光连水水连天，潮落潮生不计年。试取仙筹一为数，几经沧海几桑田。
一老深山问是谁，将母四皓采芝时。人间尽道官荣好，自有高人世不知。
无端海内日风尘，犹有看花自在身。叶叶清风香沁骨，对君疑作避秦人。
无情常在有情先，何用多情测未然。月缺月圆原是月，天晴天雨总由天。
故园栽得几株梅，作客天涯久未回。遥忆江南春信早，枝头料已向窗开。
疏影横斜映一林，不偕桃李觅知音。夜来只有天边月，照彻孤山铁石心。
维扬风景昔繁华，此日箫声听恐差。只有隋堤旧杨柳，秋风数点剩栖鸦。
车牵间关半月程，陆行迢递复山行。明朝喜泛清江棹，稳挂归帆听水声。
水迢迢更路迢迢，放棹黄昏趁晚潮。细雨斜风云气湿，橹声摇梦过双桥。
翘首云霄雁数行，深闺一日九回肠。南天贼势沿江恶，别绪离愁意渺茫。
篷窗徙倚夕阳时，到处桃开三两枝。信有春风轻似剪，长堤翠擘柳千丝。
月光如水浸楼台，风动盆荷暗里开。惹得流萤飞不定，夜深犹上绮窗来。
闺中人静已深更，何处箫声杂管声。残月半窗清不寐，照人离恨太分明。
为贫处处强低头，渐觉眉稍欲上愁。转眼韶华浑似梦，一春无绪懒登楼。
平安且得慰高堂，一叶扁舟返故乡。庭树亦知人意好，西风吹尽不嫌凉。
落帽风吹落叶吟，古槐衰柳气萧森。怜他不识炎凉意，空向高枝觅赏音。
年年废圃我葵放，浅紫深红艳若何。一丈高枝花百朵，被人嫌处只缘多。
生怜楚客降庚寅，争驾飞凫棹水滨。锦缆千寻联雁齿，靴纹万叠蹙鱼麟。
繁枝疏影碧云宽，点玉攒珠正侧安。后世乱涂终是弊，清姿难向画图看。
积土为山石作峰，登临便可豁心胸。游人笑说园林景，尚少玲珑洞几重。
繁枝玉立傍山隈，闻说新花将次开。寄语诸梅权耐冷，稍迟待取主人来。
半园风雅重当时，画里年年纪好诗。四度人间逢甲子，重教点墨慰相知。
频忆东篱兴颇阑，霏霏密雨逼人寒。梅边香放移家去，客里黄花那罄欢。
云已出山难入岫，况更初服说深林。先生所愿先输我，松底撚须晚始吟。
无山无菊九秋天，亲旧东西念远牵。一幅画图图一醉，谁云耕石易成田。
云雁游鱼两寄翰，殷拳相诉别离酸。扇囊惠我徵图画，画就今同挂剑看。
芦花风起暮苍凉，露草娟娟未著霜。一缕秋魂飞不起，野烟和月堕寒塘。
客里无端又一春，落红庭院草成茵。年来闭户凭春去，春去留连怕损神。
强将浊酒涤烦襟，聚散无端慨盍簪。独立斜阳情一往，满庭飞絮又春深。
依依衰柳思无穷，独抱琴书去棹东。为问江城近时事，天无日月目无瞳。
去年风雨漫天黑，浪里舟危一间中。好是斜阳今日渡，轻帆正遇剪江风。
过尽西湖山叠重，篮舆晓指北高峰。兹峰见我生惭色，知是新刊九里松。
一枝藤杖晓临池，品藻灵花句可□。愧杀夜来新雨后，山僧走报好题诗。
廿载轮蹄别眼深，花间我亦记题襟。近来久绝春明梦，今夕无端感不禁。
上下天光入望宽，秋宵明月正高寒。尽教九曲波无际，化作琉璃一色看。
片月高悬似镜明，不知身在镜中行。林空夜静无啼鸟，何处吹来唤虎声。
采药何尝走百城，一茎拈起可怜生。有无甲乙更相代，杀活同时却两行。
佳色繇来莫可名，夕阳彩翠甚分明。谁知别有娟娟意，最是空庭白月横。
冥心不共世低昂，白露凄然水面凉。乞与锦袍空错落，无人识得老佯狂。
晚来小立向风前，细雨微风绝可怜。疏放一枝浑似雪，湘帘月上影婵娟。
桃花如面染胭脂，秋水含情不语时。一种风流谁写出，对人似欲诉相思。
窗前帘捲挹微凉，花放池塘露亦香。晓色含清人寂寂，看花先我有鸳鸯。
露下天高三径秋，东篱花放满枝头。西风吹急疏帘捲，人倚诗屏月射楼。
晴日影，初照绿窗纱。镜里画眉人未起，帘前鹦鹉唤煎茶。香透玉梅花。
人不见，相见是还非。拜月有香空惹袖，惜花无泪可沾衣。山远夕阳低。
暮烟含。暮烟含。残荷衰柳映寒潭。夕照远山红树外，断肠秋色在江南。
有所思。庭前红白姿。连宵风共雨，葬西施。生怜粉蝶寻香宿，绕空枝。
半溪柳色碧于烟。叶叶低枝绾钓船。歧路忽忘羞借问，且随蝴蝶过花前。
人去也，晚霁送行舟。欲倩远山留落日，待登高阁怯新秋。满目是离愁。
露滴花寒入夜深。多情明月向愁人。灯隐隐，漏沉沉。断续钟声断续砧。
清夜坐，独与月相亲。听彻梅花人不见，烧残瑞脑漏初沉。何事惹愁深。
自笑愁多欢少。痴了。底事倩传杯。酒一巡时肠九回。推不开。推不开。
花带泪，柳含颦。风雨无情只送春。一片杜鹃啼不住，伤心多少倚栏人。
云容懒，寂寂意如何。慵向春风寻雨梦，惯偕夜月伴诗魔。添我懒还多。
风雨古，森列九株青。千尺亭亭流月影，半空飒飒起涛声。应有紫鳞生。
残月白，早霞红。岸柳依依战晓风。傍水人家门未启，隔湖吹堕一声钟。
花影转，月阴移。一片寒砧触我思。偏是怀人听不得，凄凉惟有素娥知。
山杳杳，雪深深。不露枝头一点心。踏遍洞天春似梦，去年今日到如今。
人去也，人去怯凭栏。淡墨名题期蕊榜，软红尘涴卸雕鞍。梦直到长安。
人去也，人去掩重门。红蜡泪乾因惜别，玉台尘暗最销魂。新月又黄昏。
江村好，秋气入幽居。篱畔菊花香对酒，楼头皓月坐观书。风急雁来初。
东皋春暖获山禽，始洗三年积恨深。一矢竟开言笑口，美人终有爱才心。
不关多病故人疏，昼掩柴门百虑除。削竹补篱深护菊，移香就枕细摊书。
猎猎蒲帆小小舟，海门深锁古今愁。分明一片春江月，风捲涛声疑是秋。
啼痕襟上渍盈盈，心逐云边暗计程。已是泠泠不堪听，偏和檐铁作秋声。
落尽飞云暮色寒，黄昏北斗照阑干。可怜一片如霜月，惟有深闺独自看。
携手河桥怅去尘，历山遥望柳条春。讼庭尚有南冠客，莫向燕台思故人。
马蹄经岁踏京华，忽逐征鸿去路赊。何物关心归思急，孤山开遍早梅花。
落日亭亭向夕低，画梁不见一双栖。侍儿今夜搴珠箔，归路红楼莫遣迷。
虎踞龙蟠似此无，风雷怒挟一舟孤。千堆乱石排刀剑，直作南阳八阵图。
白云如絮拥苍山，肤寸能弥六合间。却怪纷纷频出岫，不曾行雨竟空还。
落帽家山记几巡，弟兄南北各伤神。茱萸明日重阳酒，五处登高各一人。
分香卖履独伤神，歌吹声中穗帐陈。到底不知埋骨地，却教台上望何人？
酒绿灯青夜语中，家乡同隔海云东。伤心一种天涯客，卿是飞花我断蓬。
丹枫飒飒下寒塘，财赋江东第一乡。谁唱吴歌醒客睡，半湖残月半船霜。
名花笼雾认难真，道是还非梦里身。仿佛汉家宫殿冷，隔帷遥见李夫人。
燕南赵北路迢迢，往事何堪问柳条。只此公车风雪里，十年三过十三桥。
月落空江露气浮，芦花深处宿渔舟。寒灯映水繁星乱，夜半潮回带影流。
折取茱萸当柳条，送君明日上兰桡。望乡惜别分南北，并作离魂一夕销。
孤灯黯黯月明明，院冷楼寒梦不成。离恨已无肠可断，谁家犹送断肠声？
芳草青青送马啼，垂杨深处画楼西。流莺自惜春将去，衔住飞花不忍啼。
茫茫如梦复如尘，时逐游丝送暮春。连臂踏歌招不得，就中愁杀倚楼人。
飞花万点扑征衣，南浦依依怨落晖。肠断离亭烟柳色，留君不住共春归。
望断阳和到雪山，故园花月楚刀环。汉家雨露提封外，春色遥应度玉关。
落叶枫林两岸秋，曾于南浦动离愁。只今一片江头月，不照归舟照去舟。
东西南北任遨游，万里长江一叶舟。梦里不知身是客，醒来大地忽新秋。
淡日轻云欲暮天，长桥草色乱人烟。游人不管春光老，来往禅房看杜鹃。
太液澄波漾露漪，嘉禾何事共参差。垂芳欲借长流水，凭寄清风入凤池。
车如流水下平皋，骏马蹄轻未觉劳。犹管送迎堤畔柳，临风疏影弄萧骚。
天光云影漾中流，岸柳重重隐戍楼。双棹舞风翻细浪，蒲帆夜半落清州。
将随玉辇向津河，持节重看下楚波。欲上肩舆回首望，水西庄外暮云多。
一剑酬恩万古悲，杜鹃飞上最柔枝。风前欲语娇如许，相见当年夜宴时。
戍屯处处聚流人，百艺争妍各自陈。携得洋钟才似粟，也能检点九层轮。
每到孤峰绝顶攀。攀来和恐宿峰间。无端扰梦风翻雨，心逐流云度险山。
绝意纷华百不求，先生自是忘机俦。山深林密长遗世，可是淮南身后不。
两情脉脉笑缘悭，一水盈盈隔往还。天上只多离别苦，何如谪堕在人间。
日午山窗睡起迟，东风吹梦入游丝。愁无一架秋千影，閒煞满庭红杏枝。
尝遍寒泉此最甘，柳阴浓处是山南。怜他风味仙城似，立马何妨一勺贪。
半生踪迹未曾闲，五岳游完鬓乍斑。却出长城万余里，东西南北尽天山。
月色波光照眼穿，桥名依旧说升仙。何年乌鹊重填岸，引得人登大愿船。
一旬蝴蝶已成团，便拟开筵宴谪官。携得百花洲畔法，种来鹭粟大如盘。
不比家园春事忙，无名花木亦成行。特开一树繁华锦，留与诗人赋海棠。
旧碑苔蚀卧荒园，半委泥涂半仅存。尚义风流敢云泯，复庄千亩试重论。
无边烟草暮愁生，况复愁中送远行。最是客怀愁绝处，晓风残角和鸡声。
渺然尘事不相关，竹杖芒鞋任我闲。最好日斜湖上去，坐临流水看秋山。
轻帆叶叶卸窗前，一片琉璃混水天。水面楼台天上月，凌虚一样十分圆。
凌波标格总珊珊，云水真宜洗眼看。绝忆莫愁湖上路，晓风吹浅碧阑干。
一眉新月烂于银，帘压无风不动尘。高处太寒人世热，不知何处著吟身。
长安车马纷如织，屋小如舟万顷波。错节盘根山木蠹，只应坚处觉心多。
匆匆别，回首画桥西。欹枕断帆连夜雨，乱山残月五更鸡。此际倍相思。
寒山峭，疏影字萧萧。半坞白云泉石冷，一窗清韵梦魂飘。明月上花梢。
山竹斑斑泪已枯，寺门犹自向苍梧。老僧话罢当年事，龙鸟归来风满湖。
经旬积雨鸡不鸣，路断何人裹饭行。惟有瑶琴伴桑户，鼓来犹是旧时声。
病里潜消满面沙，欲书一纸寄天涯。踌躇已近春三月，却恐身先信到家。
寒食登高芳草青，泉声映柳出春亭。心中怀得天然处，坐对沙鸥乐野汀。
两朝密勿重元臣，秉钺登坛西定秦。钟鼎功名悬日月，丹青事业画麒麟。
苍茫绝顶树参差，落日还营过竹篱。念及凌烟留姓字，独于古壁一题诗。
轻烟漠漠柳青青，半拂虹桥半水亭。啼鸟数声春昼永，博山香袅隔帘听。
千樯争溯白蘋风，飞挽东南泽国同。已见灵长资水德，也应辛苦念田功。
夹路飞尘宿雨消，十年曾此驻龙镳。春风城阙知非远，几处轻寒变柳条。
雨过高天霁晚虹，关山迢递月明中。春风寂寂吹杨柳，摇曳寒光度远空。
塞北风多露气凉，幔城坐听漏声长。只今六月浑无暑，已见飘来木叶黄。
厥包禹贡自扬州，作颂骚人楚泽留。争似青条朱实好，移来满树洞庭秋。
度岭穿云路始平，停镳聊憩小池清。游鱼自有悠然意，岂识乾坤造物宏。
新晴雨后映斜阳，草茂花繁处处香。石色苍苔随岸绿，桥边垂柳挂丝长。
隐隐光风度柳条，千寻银箭列丹霄。龙衔火树开花看，欲见山青待雪消。
春雨初开弄柳丝，渔舟唱晚寸阴移。庙堂时注淮黄事，今日安澜天下知。
堤柳汀沙翡翠茵，清溪芳渚跃凡鳞。数丛夹岸山花放，独坐临流惜谷神。
长虹清径罗层崖，岸柳溪声月照阶。淑景千林晴日出，禽鸣处处入音谐。
梅花一调楚江干，吹彻潇湘五月寒。地北天南无谪叟，不教羁思入毫端。
咫尺雄关一线墙，景风已拂尚芬芳。近都爱此清凉地，逢草逢花莫不香。
偶然偶然又偶然，偶然今日帝王边。世上既有偶然事，诸君何不效偶然。
壮不如人老更狂，穷通与我两相忘。晚凉绿树蝉声闹，徙倚柴门看夕阳。
天上佳期夜未阑，故园秋到井梧寒。红楼思妇天涯客，一样银河两地看。
诗酒逍遥慰索居，寒光如月夜窗虚。拈毫高咏孤山下，万树梅花雪一庐。
名花袅袅带轻烟，雨后含情倍觉妍。小院苔深人不到，泪痕几点落阶前。
双双竞趁木兰桡，挟妓招凉五洞桥。莺啭一声花底歇，琵琶斜抱隔船招。
樽前度曲敛双蛾，酒入香腮媚语多。郎酌半杯侬半盏，十分沉醉不胜歌。
夜深烧烛未曾眠，棠睡初醒笑破烟。侬较花情近更懒，妆成日已到窗前。
凄凉白马市中箫，梦入西湖数六桥。绝好江山谁看取？涛声怒断浙江潮。
鸾飘凤泊总无家，惭愧西风两鬓华。万里海槎一知己，应无遗恨到天涯。
深深万竹一峰圆，磴道盘青欲上天。空翠湿衣山雨合，身行云雾作飞仙。
海西残雪鬓星星，羞向丹青乞写形。便觅鸱夷单舸去，五湖烟水唤樵青。
寻常人事纷如发，况复时艰百态新。高柳两行心万转，陇头黄雾不成春。
簪笔曾经侍玉銮，承恩毕竟少孤寒。著书翻是还家乐，我亦归田七品官。
来趁西湖五月凉，凭阑尽日醉湖光。圣因寺古佛无语，一杵残钟摇夕阳。
湘江好，风景最宜秋。潮落千帆争树出，江清双鸟向人愁。沉醉洞庭舟。
剪灯相对话桑麻，尽把山居水竹誇。不是吾庐吾亦爱，野人乘兴即为家。
无心用世唯耽酒，有口逢人便说诗。醉不愿醒歌当哭，百年当卖几多痴！
萧疏松柏荫神坛，三面清江一角山。澹澹长天高鸟尽，夕阳空送钓船还。
舞罢霓裳色界天，春魂化作此花妍。东风欺汝柔无骨，吹得飘飘态欲仙。
凫舄乘风上碧虚，鸿龙玉狗守天居。少年日下看花好，华屋随人漫曳裾。
沾唇一滴早攒眉，滋味输他妒妇知。不道寒儒酸更甚，瓮中走入苦吟诗。
异乡切莫贪花柳，独客惟宜慎食眠。等是临歧分付语，关心重与致缠绵。
青青贴水复笼烟，未到花时亦可怜。解覆鸳鸯是情种，天教生小即团圆。
荏苒轻盈不自持，东门曾斗舞腰肢。那堪摇落秋江上，正是芙蓉得意时。
妖雾千年翳紫微，手扶皇极日重辉。断鳌鍊石功成后，两袖清风林下归。
水边竹外影横斜，春入孤山处士家。肠断夜台无驿使，凭谁为寄一枝花。
南湖隐，心折小长芦。拈出空中传恨语，不知探得颔珠无。神悟亦区区。
穷途恨，斫地放歌哀。几许伤春忧国泪，声家天挺杜陵才。辛苦贼中来。
雪絮相和减却春。楼台白日断歌尘。金鞭分道长楸去，莫笑章台旧舞人。
心上事，把酒祝东风。妾泪定随春雨霁，君颜长驻晚霞红。双照镜屏中。
双红豆，如霰复如星。艳极转将冰雪拟，情深诉与女牛听。珍重绣囊盛。
双红豆，如火复如珠。如火解温金鸭否，如珠曾上玉盘无。切莫赠齐奴。
江北好，堤上晚晴初。无数行人无数雁，一重斜照一重湖。中有客帆孤。
两鬓花。烘成一脸霞。花将人面比，不争差。那年那度东风里，那人家。
江汉水，流恨复流芳。花月送将人去国，芷兰长见赋怀湘。极处望吾乡。
澹雾笼溪月上陂，晓来春已满南枝。君家故事吾能记，可似孤山鹤返时？
残梦断，暝烟空。自起霜天数断鸿。依约旧时携手地，小楼连苑月濛濛。
三月莫，何事更干卿。草长莺飞春水皱，劳劳亭下五清明。东望不胜情。
清梦破，何处叫春莺。乍暖乍寒云更懒，熟梅时节昼愔愔。立尽一楼阴。
冬学晚，弦诵在南邻。快雪萧萧偎冻雀，落梅香里证闻根。何地不程门。
容吏隐，讲肆日消磨。独自郁姑台上望，薄云如絮水如罗。青眼且高歌。
风袅袅，雨绵绵。窗外花枝冷杜鹃。独上小楼人不见，断肠柳色又经年。
风飒飒，雨潇潇。翠被新寒怨夕遥。小梦垂圆香篆悄，秋声莫更下芭蕉。
万松里，庭院自深深。宾客纵横争短榻，儿童错落弄鸣琴。老子正高吟。
春睡足，西顾泪阑干。霖雨蛰龙劳想望，琼楼玉宇自高寒。忍向此中蟠。
绿叶一枝花一枝，天然山水半开时。不知何处游鱼戏，惊起双凫拍岸飞。
文字风流老郑虔，一官爱客苦无毡；诸生散后烽烟起，不识何人肯赠钱！
咫尺关山道路分，相思几度赋停云；伤心耆旧凋零后，海外论诗独有君。
寂寞空山岁又经，出门今始到前汀；随缘且共村翁醉，不是嬉春要踏青。
一别山城已两年，初归犹自怯烽烟。荆榛塞遍来时路，几度停舆不敢前。
秋风秋雨别离天，欲问归期百感煎。此日长亭歌折柳，明朝相忆隔山川。
几日新寒不卷帘，秋风窗外雨纤纤。绣馀无事消长昼，漫把炉香细细添。
待月西楼卷翠罗，夜天如水泻银河。夜深朗韵徘徊久，竹露无声坠碧柯。
离骖欲整泪漫漫，几度踌躇几度难。今日别君无所嘱，高堂代我劝加餐。
凋残花柳景殊非，感昔伤今泪暗挥。独有多情松菊在，青阴不改待人归。
云山望断路茫茫，忆母思兄倍可伤。欲写尺书凭雁寄，生憎纸短话偏长。
小园花木手亲栽，每到逢春树树开。还是东风知我意，频送花香入帘来。
轻烟漠漠雨如麻，楚水吴山别路奢。香透梅花春又到，天涯有客未还家。
一曲离鸾泪暗弹，何堪今日影成单？伤心记得当年事，月夕花晨共倚栏。
窗纱微启月光来，夜静遥闻玉笛哀。久坐不知更漏永，忽惊花影上瑶台。
光阴弹指太匆匆，好景都教在梦中。记否画栏同倚处，数残花信几番风？
落花满径湿香泥，步过东坡又转西。忽听声声行不得，万山深处鹧鸪啼。
准拟花前醉浊醪，重阳无菊眼空劳。秋风恐被骚人怨，吹取晴霞上小桃。
无计留春去稍迟，落花狼藉草离离。小园漫洒临歧泪，定有东风再到时。
乾坤沉醉众生愚，几欲终年作酒徒。一草履端开恶例，菖蒲继酿又茱萸。
汝纤我瘦不差池，对倚红阑不语时；十索十香空有恨，共君无事莫相思！
听雨听风转费猜，河梁望绝又愁催；乡心已逐人归去，剩此诗肠日九回！
穷途空笑阮生狂，那识温柔是者乡。为彼难消清艳福，尽将情种属刘郎。
云树深深碧殿寒，金垆香烬漏声残；薰笼玉枕无颜色，常恐君王不忍看。
一派浔阳半是愁，青天碧海夜痕秋。琵琶水上随风起，吹出江边尽白头。
此景中原得未曾，楼台处处两三层。沿江无数垂杨绿，一树垂杨一盏灯。
轻舟一夜响潺潺，知过河流第几湾？晓起推篷窗外望，依然身在麦花间。
静听檐前铁马嘶，凉风过处雨凄凄。同人已负登高约，屐齿篱东印菊畦。
十旬游倦拟归休，况复新霜两鬓秋。花外联诗诗外酒，与君尽醉啸霞楼。
霜磬泠泠落九天，道人重梦小游仙。近来悟得长生诀，收拾云罗作被眠。
脱帽披襟纳惠风，夜痕如水浸浮空。升沈欲扣西来意，佛亦如人在梦中。
桃花深锁武陵烟，鸡犬云中世外天。诗卷自编忘晋魏，知君涤笔在山泉。
流莺啼倦已春深，杨柳新条绿满林。独有丹青传不得，先生一片济人心。
慈云旷隔路三千，只恨身为世网牵。嚼尽熊丸肠九折，何时莱綵舞堂前。
奇花瘦石两清幽，为爱池塘半日留。天与闲身春不老，白头敢望再来游。
乌鹊飞来绕树孤，数声更鼓响城隅。仰看月到天心处，正是幽人归北湖。
寸草春晖报未遑，倚闾无计慰高堂。劝君勿似衡阳雁，偏认他乡作故乡。
柴门紧闭莫轻开，好护庭前一径苔。最是青蝇真恶客，尘挥暂去又飞来。
谢傅东游惬素心，使君前度亦情深。杜陵诗酒豪襟外，时与诸贤憩竹林。
风月同天法运长，闲邪存正耀辉光。年高九秩心犹壮，过海东来遗德芳。
我来庭树犹无叶，我去居然系满柯。最是光阴容易过，心惊岁月感蹉跎。
饯岁尊前物候新，绯桃黄菊一时春。小楼听雨烧红烛，惆怅天南万里身。
二分侠骨一分禅，旧院风流自可传。笑煞江南老词客，依人心事吊婵娟。
一角疏烟映折枝，绮窗清味岁寒期。白头潘令重题句，惆怅虚廊月上时。
六朝花月已千载，虎踞龙蟠总似烟。两度石城来打桨，楼台犹是中兴年。
翠袖天寒空顾影，玄都春尽更无花。飘零残箧间脂黛，付与他年话劫沙。
萼绿仙人绝世姿，绛都春好谱新词。口脂眉黛天然色，分入东风作两枝。
旧梦孤山不可寻，鹃红蛾绿尽关心。何郎老却春风笔，画里依稀问翠禽。
山向金陵分外青，路随峰转布帆轻。栖霞老树依稀见，行尽新河又一程。
平坡秋草卧牛羊，隐约人家傍石梁。雨细风微凉意满，一峰忽过见斜阳。
轮铁凭将岁月磨，日斜原上断行歌。万重峰嶂回环处，只有青天数雁过。
踯躅秋霖历几程，摧轮怪石阻人行。世间多少崎岖境，漫向穷途感不平。
松楸新垄手亲栽，驱马重寻市骏台。惭愧薄游无一事，此行端为看山来。
者边景物倍堪游，且自停桡欲暂留。忽漫好风来一阵，吹将小艇漾中流。
更深秋色正溶溶，高阁凉生第几重。月影半阶人未睡，一庭风露韵鸣蛩。
林壑苍茫雨正霏，被风吹散入斜晖。断云一缕无归处，飞入船窗傍客衣。
桃花杨柳艳参差，客里寻芳不厌迟。底事临风独惆怅，故乡三月踏青时。
惊闻时鸟变春朝，春到南枝閒柳条。恍记隔宵寻梦处，淡烟和月挂溪桥。
江云照水垂垂发，陇树经春澹澹浮。一缕冻烟飞不起，暝痕催雨过吴头。
绮窗别后换春晖，两载花时意绪违。花若能言还太息，陇头风雪未曾归。
好凭佳处结茅庵，十里空山静气涵。海上春光飞不到，天风吹我下江南。
休将往迹问林逋，老鹤归来觅旧株。除是孤山一卷石，不随春涨过西湖。
朝来春鸟唤提壶，春到南枝问有无。我爱孤山林处士，不辞风雪过西湖。
翠羽宵阑语未休，漫将玉笛唤春愁。花前别有销魂处，风雪天涯独倚楼。
故人消息今安在，迢递江南赠一枝。自有清愁言不得，晓云微月立多时。
一天晴碧晕霜华，缀取生香入酒家。寄语玉人休便折，恐教惊起后栖鸦。
澹澹晴云薄似罗，遥情脉脉托微波。江南春好且须住，姑射山头风雪多。
早春烟景漫迟留，五月风光二月愁。正恐江城花落尽，笛声休上最高楼。
每向春前领众芳，无言独笑对寒塘。可怜星月朦胧夜，倒影樽前如许长。
影摇江渚静含晖，掩抑生香冻不飞。日暮东风更萧瑟，数声啼鸟酒人稀。
历乱交横冒雪开，琼枝仿佛在瑶台。九疑仙子分明道，我到人间又一回。
江路扁舟待早潮，垂垂花发总魂销。何郎去后无佳咏，东阁何人慰寂寥。
重帘深锁罢春游，输与东风肯自由。燕子不归花落尽，枉教烟雨湿春愁。
秋尽空山万态稀，鸟声潭影两忘机。采樵人语斜阳过，数点西风木叶飞。
昨宵灯落梦还家，关路鸡鸣径转差。梦里有诗还记省，野烟和月落梅花。
故园西望即天涯，荏苒流光转物华。欲怪乡心和柳絮，东风吹落道旁车。
临歧空忆泪痕斑，东海无端倦鸟还。今日盘蔬晕深碧，更凭谁说念家山。
去年今日费寻思，前后风光各一时。芳草无言春涧绿，山禽啼上野棠枝。
桥南村路望凄迷，春水盈盈涨一溪。正是不胜惆怅处，夕阳影里暮鸦啼。
营巢燕子故飞飞，日暮东风瘦蝶衣。芳草极天看不得，更谁青冢吊明妃。
月落霜高梦不成，披衣兀坐待天明。茶凉衾薄无人问，数到晨鸦第几声。
年来清兴托兰桡，荒渚丛芦生暗潮。閒倚航头风色晚，一天凉晕白萧萧。
江海归来倦羽垂，高烟丛薄影差差。上林今已埋荒草，莫向东风借一枝。
露气涵秋晕夕烟，桂花香发嫩凉天。故山好月难为赠，记取西楼照梦圆。
分湖新涨绿参差，曾记花开八月时。秾艳每憎桃杏俗，频年溪上浣胭脂。
节庵老矣惟添节，我亦空怀铁石肠。阅十五年偿一诺，可怜人世几沧桑！
吾生三度闰中秋，今日言愁始欲愁。便拟登台歌水调，高寒何处是琼楼？
爨洗相须有万家，故应抱瓮薄南华。君看三叠匡庐瀑，只与山僧煮茗芽。
一路琅玕绿到山，敢将千户较人间？此君颇亦伤芜秽，及取新萌莫等閒。
有子端应胜买田，苇间待汝共延缘。不须灯下吴江雨，相见论诗动隔年。
昨来腊尽顷春残，棋局长安总未安。场圃规成亭亦结，远山如画就君看。
立祠祭社迭馨香，诰轴能存五百霜。褒德由来兼教孝，故家旷代踵循良。
调瑟更番说改弦，妙歌投俗只堪怜。人间不见迢迢谷，移勒山庭亦足贤。
点缀溪山着此翁，扶筇尽日倚高松。悬知四海皆秋气，却爱残阳晚更红。
眼底云山意已奇，别从画里更题诗。无端写尽春明梦，肠断前人且未知。
传疑将信日相寻，已尽枯荷四叠吟。还有酒边题句在，广陵从事更伤心。
晚月迟迟坐久望，昨宵风露变新霜。人间一别真成缺，何待明朝始断肠。
远岫疏林澹有无，回溪密树又纷敷。令人惆怅宫墙外，不写栏边水半湖。
渡辽无地托身难，惭愧生平慕幼安。强为故人回别泪，眼中沧海有停澜。
月夜吟君月夜诗，一时相望月光移。二三寒绝诗中语，不是平生不与知。
一湾水弱不流花，寂寂连山长草芽。五月海风多带雨，乱帆随雨过前沙。
明月何曾喻此情，人间俯仰觉情生。秋来养菊殷勤意，不及湖荷忆昨行。
孤吟真愧夏虫鸣，相跃相从共死生。惟有伤心无与诉，未寒良夜一蝉情。
国亡身老甚须臾，楼外风来雨打湖。湖水荷花三百顷，万鱼齐泣过河枯。
无限归鸦起暮寒，夕阳如画满江干。烟尘历历秋笳里，绝好河山袖手看。
登坛阁部今写墨，跃马江深骨乃寒。一岭梅花千树雪，魂归不见旧衣冠。
一方忠义古今垂，岭海风流是我师。四十年来忧国泪，伤心难尽草堂诗。
久无谈笑路西东，鱼雁沉沉信不通。时复思君倚深树，灯花犹记别时红。
油壁香车不再逢，画楼魂梦可曾同？茫然不悟身何处，夜夜空随斗柄东。
四海十年不解兵，人今罢病虎纵横。思家步月清宵立，月傍关山几处明？
我有新诗何处吟，风涛飒飒寒山阴。三年奔走空皮骨，长使英雄泪满襟。
弱冠寻芳数岁华，今年负煞武陵霞。初弦相见上弦别，不是南天无此花。
孤灯引梦记朦胧，风雨邻庵夜半钟。我再来时人已去，涉江谁为采芙蓉？
一炉香篆袅窗纱，紫燕寻巢识旧家。莫怪东风无赖甚，春来吹发满庭花。
收将凤纸写相思，莫道人间总不知。尽日伤心人不见，莫愁还自有愁时。
骚肠溢沥向残微，龙笋传声有扰依。收拾精灵出灯底，旁嗔冤魄挟之飞。
环天持轴促留题，如翅之云覆墨池。我有愁丝络鳌极，馀丝风剪推梅枝。
抱膝庐旁万菊丛，劫灰不涴自摇空。怜予负尽看花约，分伫楼栏受晓风。
旧燕衔泥绕壁廊，巢痕下上暖斜阳。将雏栖稳黄金屋，影断东风五柳旁。
文章报国男儿志，天地无私慈母心。珍重画图传一别，故山长望白云深。
我昔来时春水荒，我今去时秋草长。来去匆匆数月耳，湖山一角已沧桑。
矮纸数行草草，书到。总道苦相思。朱颜今日未应非。归摩归。归摩归。
无赖灯花又结，照别。休作一生拚。明朝此际客舟寒。欢摩欢。欢摩欢。
鸿鹄元无燕雀媒，乾坤俯仰一倾杯。箧中尚有能鸣剑，未是风尘大可哀。
一花一叶寻常怨，恼我沉吟万古情。打散天涯芳草梦，寺楼钟鼓太凄清。
苍松翠竹啸龙鸾，小有亭楼当画看。解道诗腔胜丝竹，宫词珠字写冰纨。
脱下袈裟有泪痕，旧游无处不伤神。何堪重把诗僧眼，来认江湖画里人。
难禁白酒薄于水，可要黄花贵似金。一例风烟重九日，十年前事此时心。
往日人情向黄菊，今年秋色属红蕉。人情秋色长堪在，月下风前慰寂寥。
九天双唳不胜寒，月地云阶惜羽翰。俯视尘寰转凄绝，何当翮海挽狂澜。
一自子荆伤水逝，无端王粲浩南征。笙歌犹是人间世，不到中年泪已倾。
息机曾许證盟鸥，雪满征衣尚倚楼。浊酒半醺投袂起，名姝骏马古今愁。
潇潇夜雨掩重门，已有秋心到酒尊。听至荒鸡三唱后，浮云落絮本无根。
春阴春雨太模糊，如水楼台望欲无。不信万家丝竹夜，有人挥涕读阴符。
吟虫鸣鸟送残年，老卧青溪钓石边。一为成连寻海上，琴音歇绝鼓音传。
天空海阔须磨驿，山静日长清友园。流落中年仍世外，梅花数点忆中原。
中年养熟老难侵，小邑才堪托鼓琴。莫道才雄无泄处，太行万叠付高吟。
楚塞晴开巫峡长，西陵红树有微霜。一千里外三宵梦，又送涛声到武昌。
一策长沙自古悲，趋庭论谪亦何师。党人碑上新镌字，谁识闻歌泪满卮。
英雄事业一沾巾，闲向湖山拂战尘。八月家山丹桂发，故宫秋月更无人。
朝来飨殿失崇基，著履深痕臣在斯。有泪经天如此雪，杜鹃血染万年枝。
晓风残雪斗娉婷，萼绿仙姬竟体馨。底事灵均浑不省，只将兰芷入骚经。
未到斜阳已断魂，重来愁绝旧朱门。杜鹃啼尽斑斑血，洒入桃花不见痕。
星裁环佩月裁珰，一夜秋寒掩洞房。莫道横塘风露冷，残荷犹自盖鸳鸯。
年华风柳共飘萧，洒醒天涯问六朝。猛忆玉人明月下，悄无人处学吹箫。
翡翠流芳白玉钩，夜凉如水待牵牛。知否去年人去后，枕函红泪至今留？
萧萧也，风起更潮生。独宿江城闻雁过，数星镫火暗金陵，秋笛雨中听。
机上布，手中刀。絮尽征衣莫惮劳。借问此情谁会得，拂云东去雁行高。
学得啼妆掩醉妆。偷描浅黛点初黄。搴条挽作相思结，萦损愁春九曲肠。
羞逐鸱夷放钓船。五湖明月秣陵烟。过江名士如相问，姓字犹悬尺五天。
无限事，欢少恨偏多。都说销愁唯有酒，却看酒尽奈愁何。莫若且高歌。
何限意，梦短夜偏长。剩自将心托明月，青天碧海好相将。千里共辉光。
平湖好，水木正萧萧。隔巷人呼舟作马，当楼影颤月如潮，一棹永凝桥。
平湖好，剪烛写新词。便隔清波秋籁远，不贪明月夜眠迟，一夕鬓添丝。
门掩馀寒绿尽生，小廊净扫称閒行。春阴庭角云如墨，衬出江梅半树明。
好春閒过却伤春，花月江山迹易陈。一念十年销未得，画楼银烛坐怀人。
梦中犹自感劳形，落月穿楼户未扃。欲遣秋怀共一睡，隔江鼓角唤人醒。
寂寂春归小阁中，牡丹半已委残红。伤春枉是伤怀抱，自起推窗倚暮空。
黄花岁岁傲西风，汉上江南旧寓公。谁见戍楼人欲老，夕阳来对拒霜红。
峰能射日涧能幽，云自行空海自流。见画众宾心惊倒，樽前敢请话前游。
悬萝水石斗清奇，长遣山樵羡钓师。何目扁舟落吾手，一溪风雨看离披。
海棠半开天下媚，留取五分作春睡。心知会有开尽时，且赏花前未开意。
秋来举盏尚能空，日日东篱绕晚丛。老去诗人似残菊，经霜被酒不成红。
入春只道寒无力，叵耐春寒不可当。好为花枝留十日，春阴阴后作春光。
十丈红尘日暮时，敝车羸马欲安之？年来已自耽岑寂，却为闻歌更惹悲。
虎掷龙摅边九州，英雄谁肯死前休。功名无与夷齐事，薇蕨空山又一秋。
鸡待五更能一叫，鹤知夜半不须眠。沈吟送尽西窗月，回首东方白竟天。
青山积恨人何在，逝水添波海更深。此海此山谁记得，断魂残梦欲相寻。
繁霜减觉鬓毛侵，揭日移山尚有心。狂煞拿翁自天纵，字书难字不曾寻。
晓色能令海气生，夕阳转觉暮空平。静中别有吞天意，最爱奔涛日夜声。
人定从来易胜天，好将锦绣裹山川。卖刀买犊传新法，生聚何须待十年。
中秋好，难忘在高斋。小阁天风环佩响，横江烟雨画图开。何减住蓬莱。
钿晕罗衫尔许长。丝丝金线拂河梁。愁来未要并刀剪，如此相思断得肠。
吟楚些，江畔与招魂。埋血只今应化碧，怀人依旧独停云。荒草上孤坟。
一发青山鹧鸪影，人立苍茫风雨中。八尺龙驹三尺剑，须知汉后有英雄。
满庭木石自参差，惟见空枝映碧池。行到画桥临水处，沈吟不觉立移时。
晚傍花枝晓听莺，且从此处著閒情。非因有癖耽风月，世路艰难未可行。
半山半水不求全，半壁新诗叠锦笺。但得半生花里住，风吹香梦落吟边。
生逐鸱夷事有无，避兵应与丽华殊。君王恩泽深于井，不信推波竟沼吴。
梦犹随月趁星辰，恋恋潜窥西子身。香雾清辉花隐约，云屏斗帐玉横陈。
百树鸡鸣百犬骄，一村月落一身遥。悬知明日窥明镜，鬓更霜催颜更雕。
斑斑岭竹映斜曛，猎猎江风肆火云。南楚几多今许俊，可能高义护湘君。
恨石空衔莫补天，推波翻欲浸桑田。任他如梗随流去，袍笏凭人一线牵。
苇败烟空釜底村，残阳留梦浸馀痕。春风一样秾桃李，静掩门中半寂魂。
弹指虚空不夜城，市烟海气漫纵横。更无灯火阑珊处，却与何人共月明。
藓墙月影海棠枝，绕榻虫声来和诗。乞米隔江王太守，先生谪味是清时。
观画慈颜得暂怡，小园花发昼长时。东方日出人间世，曾影南窗母与儿。
深避寒威一室幽，春阳虽好见应愁。如何第一东风眷，却似芙蓉泣素秋。
亭亭美箭欲开迟，秀出群芳圣得知。满地虫声残月里，秋心如许语将谁。
菊前桂后秋光断，惆怅曾吟郑老诗。解与幽人破岑寂，海藏可惜不曾知。
芳洲好，清赏四时宜。春望曲歌杨柳岸，秋吟人醉菊花篱。踏雪更相期。
芳洲好，难得主人贤。归路依依花压袖，清光泛泛月随船。一枕小游仙。
梦魂常向故乡驰，始信人间苦别离。夜半倚床忆诸弟，残灯如豆月明时。
扶桑正是秋光好，枫叶如丹照嫩寒。却折垂杨送归客，心随东棹忆华年。
椒焚桂折佳人老，独托幽岩展素心。岂惜芳馨遗远者，故乡如醉有荆榛。
万郊怒绿斗寒潮，检点新泥筑旧巢。我是江南第一燕，为衔春色上云梢。
昨夜灯前听雨声，朝来出郭趁新晴。花时已过游人少，如此溪山独自行！
向晓星辰数点斜，云中寒日似笼纱。空庭老树无人见，独背春风自著花。
木高十丈寿千秋，村雨山风铁干遒。菊傲寒霜梅傲雪，男儿宝剑傲王侯。
柔如垂柳坚如竹，柳伴桃花竹伴梅。君到长安春似海，卖花声里燕初来。
目断积成一钵泪，魂销赢得十篇诗。相逢不及相思好，万境妍于未到时。
湖上诗人旧酒徒，十年匹马走燕吴。于今老病干戈日，恨不逢君尽一壶。
哀乐渐平诗兴减，西来病骨日支离。小诗聊写诗中意，垂老文章气益卑。
春风南浦暗销魂，话别来敲夜半门。赠我梅花清几许，此生难报丈人恩。
晴江如练泛波蓝，万柳枝柔拂晓岚。且喜春光真到眼，依稀风物认江南。
册僧相约探□微，四月残红到处飞。采药满笼云满袖，行歌声里荷锄归。
往年经夕共杯盘，轻别无端约屡寒。倘得乘风归去便，穷山冷月让人看。
绿上枝头事已非，江湖摇落欲安归。诗人身世秋来叶，祝取风前一处飞。
未甘闾里竟浮沉，湖海飘姚有夙心。一首移文惭列壑，故山如此负登临。
万念如虫竞蚀心，一身如影欲依形。十年离味从头记，尔许凄凉总未经。
张刘观水感澜生，不似人心惯不平。更愿此心流比水，落花漂尽了无情。
槁木寒岩万念灰，春回浑似不曾回。陈人何与芳菲事，犹赚花前远忆来。
唤雨槐阴布谷啼，日光却绕院东西。相惊昨夜都无睡，一树春禽自在栖。
春来也，来自九天涯。几树梅开明胜雪，一溪水涨绿于纱。风嫩景云斜。
秋九月，风景似曾谙。天上高寒情已肃，山中小集味初甘。人语在江南。
风乍起，潮涨月平沙。今夜细怜江上月，几时同折月中花。恨在水之涯。
青峰石，一枕梦模糊。假亦真时真亦假，无为有处有为无。何处觅神姑。
清江水，尽日为谁流。千古风流都去也，芦花深处有闲鸥。容与不知秋。
落灯时节报花开，春信迟迟为我来。憔悴相看怜此粲，一姝离立独重台。
尽人艳说丽人天，终觉风花去似烟。几代兴亡谁与诉，微波流月自年年。
须若神仙工造化，吟来百物亦如生。慢惊花鸟知人意，更爱山川若有情。
枫林咽水乍泠泠，手拂疏枝绕岸行。凉月一梳寒雁堕，秋塘浅浸数星明。
疏梅修竹小斋寒，随分丹铅岁又阑。惭愧劳生付孤注，檐珠层网结千端。
一径冲寒过小桥，劫馀村郭草全凋。百年高阁孤铃在，独自风来语寂寥。
荒城节物百堪悲，又见春风满兔葵。不独题诗无好语，残宵梦里泣流离。
三十年来此夜无，酒醒应是月生初。定知魂梦薰香透，一勺东湖总不如。
雨晴新燕拂江城，桥下春波失鬓青。剩就花前对娇女，百年肠断此清明。
冷蕊疏枝得暂看，两京千树几烧残。眼明愁忆孤山路，细雨归鸿无限寒。
夕照香山红欲烧，经霜犹自恋寒条。冲寒采得灯前寄，万水千山逐梦遥。
炉烟曳地苦吟久，黄霰敲窗得句清。今日巴山无念我，江湖夜雨不同听。
一楼飞雨高天爽，万浪浮山天地青。浩荡诗情收未得，萧萧木叶下寒庭。
秋波照影梦瓢泉，一片诗心日夜悬。过垄奇云光五色，倩谁携去补青天。
新来有梦总难逢，往事偏疑是梦中。帘幕春光留不住，忍看清露泣香红。
蓬山梦泽两模糊，秋菊春兰事已殊。浩荡江湖流日夜，相忘犹胜沫相濡。
灯火香江夜渐深，画船随水水微吟。独弦呜咽杯声急，诉尽千年越女心。
登楼不恨十年迟，曳杖逍遥鬓有丝。槛外风高龙起处，林间霜重叶红时。
苜蓿秋高万马肥，满天霜雪有鸿飞。黄云断塞寻鹰去，又见将军射虎归。
又展芭蕉数尺阴，重帘深院晚沉沉。归来支枕还无事，独与青灯话此心。
淡云微月两朦胧，欹枕初惊一叶风。银汉未斜人未寝，卧听凉露滴梧桐。
吹笛何人夜倚楼，思乡有客正低头。秋窗偶写黄花影，雁足灯添石脑油。
泻珠曳玉两馀天，浴出莲花分外妍。十二碧阑人倚遍，夜凉如水月如烟。
夜来才调擅奇新，素手纤纤擘线匀。不怕秋风再相妒，生绡一幅驻丰神。
卧听琅玕曳韵声，摘来蕉叶当桃笙。冰肌玉骨原无汗，一枕游仙梦亦清。
小径羊肠曲曲通，花香如海腻春风。绿天深处阑干亚，漏出珊瑚一抹红。
天地文章随处是，水流花放少人知。纷纷说学风骚好，当日风骚却学谁？
银汉无声澹欲流，月华如水耿高秋。最难心迹双清夜，玉臂云鬟并倚楼。
鹊语无凭集晚枝，山眉有恨瞰空帏。不知秋意添多少，但觉新来屡换衣。
珠歌翠舞饮流霞，北极群仙会上衙。玉女投壶天一笑，黑旗十万捲龟蛇。
独划灵符召紫霆，万重妖雾扫沉腥。袖中更有飞虹剑，斩得西山大小青。
历遍长亭复短亭，群芳队里舞娉婷。临流不恨花飞去，但祝花飞莫化萍。
征骖直拟入神京，道路多艰不可行。出郭右旋知计左，将军碑下泪纵横。
得鱼沽酒醉舟中，妙与郎君逸兴同。自笑朝酲犹未解，晨妆吹醒鲤鱼风。
繁华香梦付残春，一棹烟波世外身。谁道西施蒙不洁，五湖秋水净无尘。
莺飞草长春无主，愁绝江南三月时。莫为残红怨憔悴，东君遗恨落花知。
黑旗风卷海门霜，岛上田横小亦王。何事孤臣偏恋阙，骑驴心迹未清凉。
海上奇书月里看，秋声饱听读书难。丽词才语横相向，几见琼楼玉宇寒。
天半莲花少室峰，苍崖路断碧云封。山灵不耐红尘客，只有樵踪与虎踪。
梦中好月圆时少，帘外青山缺处多。两事已成千古恨，何须更问洞庭波。
百战犹存万仞山，时时侧鬓看刀环。壮心未已聊归去，匹马秋风大散关。
梦上秋风百尺台，白云一片忽飞来。欲将心事分明说，寸寸商弦寸寸哀。
名利劳劳计已非，送郎折柳与心违。今年柳折明年绿，郎去天涯何日归。
闻道湖山雪更奇，琼瑶倒影玉争姿。何妨天地冰霜日，小艇凌寒再赋诗。
银河秋远莫沾巾，重按霓裳旧谱新。射日郎君奔月女，等閒都是不羁人。
一叶风飘万叶屯，汉宫秋色满乾坤。葛衣纨扇休徼幸，不到三寒不再温。
海水群飞事可思，兰舟桂棹竟何之。佳人别有伤心处，翠袖苍茫独立时。
一门词赋几名家，明月扬州老岁华。传得二南风雅派，诗人从古爱桃花。
几株红树挂斜晖，莼菜正香鲈正肥。闲煞江南好风景，茅庵酒熟待人归。
二月被裘冻欲僵，寒衾如铁拥胡床。使人遥忆江南月，杨柳春风燕子忙。
分藩鲁宋并山河，生女天传吉语多。喜得君侯亲却扇，笑携仙掌认兜罗。
高楼款菊破诗悭，澹白霏红上酒颜。消得花前双薄命，秋歌夜彻小重山。
三间小筑傍严滩，帆影松声入梦寒。如此家山归不得，伤心只向画中看。
维新稽古两皆宜，偃草从风此一时。看放群葩犹有待，寒威未贷上林枝。
一寒如此窘诗才，破晓诗随霁色来。好句初成天又雪，小诗何待雪相催。
高城悄望夕阳斜，西望湖山不见家。回首沧江波浪阔，断肠人远隔蒹葭。
古人高旷未为狂，墓外松楸富绿章。我爱孤山林处士，梅花作室梦俱香。
直到东吴水一条，一望江水已魂销。伤心万里流离客，畏过城南万里桥。
十载关山一故吾，今年穷极并锥无。鸱夷应笑先生拙，难买轻舟泛五湖。
平居无计可消愁，万里烽烟黯素秋。北望中原满胡骑，夕阳红上海边楼。
山尽沙平晓色昏，苍波远上界天痕。月斜潮落无帆影，云卷星河下海门。
踏月松坛迹已陈，白云一别几经春。图成慧聚堂前树，似向青山忆故人。
霜茎落叶各成蹊，步步芳苔滑浅泥。总比铜驼荆棘好，宫墙鸳瓦砌花畦。
白浪摇空天四围，胸中五狱一尘微。纷纷无限悲欢梦，都付东流化沫飞。
秋山过雨飘红叶，大海回风生紫澜。欲起青莲作吟侣，蓬莱顶上一凭栏。
银汉西流月一钩，晚凉疏雨发诗愁。鸾飘凤泊吾安往，蟋蟀堂前又一秋。
勋华异代两英髦，沧海横流到我曹。剩水残山凄夕照，江天何处著人豪。
荔枝湾上木兰舟，双桨凌波忆昔游。输与鸳鸯春睡稳，一生从不解离愁。
四面青山涌海波，楼台迢递压嵯峨。乱鸦啼后玄蝉沸，一角红亭夕照多。
屋后墙沿地半湾，芦竿结处满藤攀。清凉世界吾家有，便在阴阴豆架间。
偶将杯酒润愁苗，不觉倾来尽百瓢。化作长鲸喷白浪，万千块垒一时消。
万户晴烟荡晓曦，烟中人唱鹧鸪词。前途芳草青何限，酿透春魂尽是诗。
北斗高寒夜气森，茜纱窗下理瑶琴。七弦弹起悠悠月，君看玲珑一片心。
露痕如洗鸟频啼，行遍南溪又北溪。朝日未生云气好，微吟独立小桥西。
碧海量愁未觉深，死生犹欲觅初心。萧疏落叶吹看尽，泪洒空林何处寻。
雨雪阴晴我与俱，三年宴寝此西湖。云天息息心头景，欲写相思一字无。
晚来风定雪全停，劈破苍冥有数星。我独有怀当此夕，梦中梦梦未能醒。
再入幽岩径未迷，日斜清梵落云低。乞诗僧已朝山去，独向崖阴读旧题。
一肩行李一囊书，来及长沙霖雨馀。胡为泥中甘曳尾，秋风征旅始愁予。
彩毫闲沈到词馀，檀板新声总不虚。饮酒读骚开嗣响，招魂一曲亦愁予。
罨画楼台弹指开，吴笺十幅是蓬莱。意游无住兼无染，不赋人间归去来。
金谷芳华即世衰，平泉草木及身移。知君作计真高绝，意下园林孰可窥？
一刀一尺三支笔，批抹时文到日斜。如此生涯马纯上，为人作嫁我丧吾。
谁识天涯流落情，客窗病里倍凄清。梦回午夜高楼上，灯暗无人唤一声。
寻思往事诗犹在，惆怅今生梦已空。一枕秋寒眠不得，长天渺渺唳孤鸿。
黄尘百丈苦牵缠，何似山中日月妍。昨夜飘然飞客梦，一林红欲上吟鞭。
春山撩乱水纵横，点缀浮云暗又明。四海不无容足地，桃花深处好闲行。
舞烟眠雨溪边柳，小白长红屋角花。多少游人寻胜去，不知春在老农家。
行行住住百年身，会有胡僧识劫尘。揽镜长嗟仍自笑，千秋论定更何人。
骂祖当年矢在弦，嘲孙今日语如泉。毫端惯作鱼龙戏，未必前修愧后贤。
情外无愁杯可废，秋宵伴影月宜邀。风前木叶萧萧下，涧底苍松许后凋。
春晓喜闻千转莺，只缘柳暗又花明。压城云黑天如晦，却爱荒鸡第一声。
无端风雨到山家，草色门前绿渐加。休讶鹧鸪啼不住，小园犹有未开花。
苍茫国破更亡家，金石遗编记斗茶。千古湖山人宛在，捲帘词影瘦黄花。
不用先生下室堂，胸中日月自平章。宵深风露无人迹，一夜蛩声沸短墙。
杜鹃如血烂成堆，唤起春愁一段来。别有肺肝吾不讳，故于花下久徘徊。
病骨支离阅岁华，劫来吟事遣生涯。孤山剩有前朝树，犹为今人作旧花。
苦忆衣罗薄似云，药烟长共水沈薰。一身总当三千看，检点春妍寄与君。
到眼横流看欲尽，隔帘斜日已无多。他时纵有还京乐，犹为今宵唤奈何。
书来问我几时归，话到归期泪渍衣。几度欲归归未得，归心早作断蓬飞。
江南春色草萋萋，破瓦笼烟入望迷。燕子不知烽火急，飞来还觅旧巢栖。
何尝高处觉清寒，夜热无眠共倚栏。儿指天边星似月，牵衣泥我向西看。
出无车马食无鱼，行李萧然乐有馀。留得清风双袖在，只缘曾读圣贤书。
逢人犹道芥藏楼，好句莺花动九州。曾哭吟朋流尽泪，岂知泪又为君流。
笔秃何堪画牡丹，夜长偶写竹三竿。西窗一片长安月，却作蓬山白雪看。
倚天照水晓霞新，绝艳偏藏避世人。一夜春风红雨散，绿云如海便迷津。
为圭成璧相如赋，柳絮因风道蕴诗。尤爱子猷乘兴去，一川明月访戴时。
初到家乡似异乡，碧山红树换新妆。独看小犬还如昔，伴我依依入草堂。
青溪几曲柳成行，两岸人家柳底藏。檐角钓徒无一语，闲看画舫去来忙。
老去偏留旧梦痕，城南把臂话黄昏。古今万事供歌哭，渺渺予怀酿酒温。
苦竹黄芦叹谪居，夭桃迎客意何如。我来亭上留连甚，恍见青衫四月初。
开落年年只一回，开时欢喜落时哀。只缘怕见红飞去，来岁劝它莫再开。
多情诗酒遽成灰，黄土无声风雨哀。人在花开花落处，百年此去此归来。
江南江北好风光，山绕楼台水绕廊。我不归来谁是主，花开可有旧时香。
才经沧海又丘壑，三岛十洲一线阔。眼底白云挥不去，凌空踏过天边月。
年少相逢意气豪，千金买醉度良宵。调筝人去秋风冷，一院梧桐影自摇。
故园重见日生辉，千古伤心土一堆。非我无情不下泪，不知下泪应哭谁。
泪洒征袍新水令，恨遭歧路一枝花。英雄寂寞美人死，惆怅临风日照斜。
隔海时时念故乡，几人健在几人亡。满头白发还乡去，只恐还乡又断肠。
曾挥彩笔划鸳鸯，画也风流梦也香。珍重春游图一幅，不知留与阿谁藏。
百岁思亲亦可怜，萱花那有再开年。一行诗寄千行泪，消息难通上界天。
东坡居士客无聊，前后赋成与世超。冒月乘轮过赤壁，怕公把我当参寥。
漾作清流化作尘，一枝衰柳独丰神。买丝任打同心结，那似桃花肯嫁人。
舜死尧囚旧话残，旗亭岁岁绾雕鞍。行人错说春光好，如此柔条莫浪攀。
雨骤风狂困昼眠，灵和春色忆当年。凤靴人远钿车逝，空向离亭泣暮烟。
袅袅春风响佩环，顿惊莺语度重关。几番花信年光老，错觅衔泥旧燕还。
等闲不肯泪双垂，往事凄迷欲语谁。经得寸心如刃割，男儿此处异蛾眉。
万里情殷山色外，一堤影乱柳光中。无私造物青青意，写到天然境自融。
惭愧才华作庆宵，拥书摘艳宿相招。螺痕酒晕非吾好，不比明珠爱绿绡。
屏风六曲别床遮，书满床头处士家。不厌高吟成独卧，几回伴剪烛灯花。
眉棱瘦尽心胡细，记得郎来十日寻。一句伤心求早死，速郎归去慰亲心。
奁无渍粉与零脂，砚匣墨床余网丝。触处伤心还背母，泪泉惟有枕函知。
冷鸥三两送歌阑，灯火斜街唤梦难。犹有梅花伴吹笛，愿留残雪护春寒。
逝水漂花去不归，小园残景认依稀。东风似识风流主，故遣香红点客衣。
诗魂六合跨春驹，头没酒杯安问渠。蝴蝶可知身是梦，坐消狂慧我非馀。
妖红冶翠俱尘土，过眼芳华梦早醒。难得天魂留剩墨，夜深和月写花灵。
春游啼破恼残鹃，龙汉惊逢末劫年。漫道诸天张帝网，杯前有路放诗颠。
山自少，意云何。笑人白发已婆娑。桃花十里春风路，二月韶光尔许多。
年时好，惯爱日高眠。宝鸭添香呼碧玉，锦毡分暖拥乌圆。回首倍凄然。
幽栖好，清供伴吟笺。欲去还留霜下客，未期先晤水中仙。岁晚共流连。
天涯何必订同心，一卷离骚到处吟。行看江南春草绿，莫愁空谷少知音。
江南好，虎踞复龙蟠。仪凤门边山影合，莫愁湖上水云寒。揽辔几回看。
江南好，酒罢已凉晖。园树老红和雨落，池塘深碧见萤飞。扶得醉人归。
荆驼泪，侍从最忧时。隔阔沧江青琐梦，凄迷锦瑟玉溪诗。一代大家词。
江南别，樽酒尽平生。十日平原浇绿蚁，一天风雪艺黄精。一笑客何能。
江南好，山色簇春衣。名士倾城天下事，青丝白马石头旗。将泪酹灵祠。
宿泪暗销金缕。无绪。门外乱莺啼。绿阴如幄闹红稀。归摩归。归摩归。
欲剪离愁难断。春半。差梦去相寻。梅花无恙报书临。吟摩吟。吟摩吟。
关门杨柳马前红，万里音书寄塞鸿。莫向闺中惊晓梦，征人今日渡辽东。
旗亭斗酒句争工，莫负花枝映肉红。一曲黄河天上远，玉关杨柳有春风。
侧身天地我蹉跎，红豆年年掷逝波。又被北山猿鹤笑，满襟清泪渡黄河。
沧海归来已夕晖，梦中五岳尚依稀。书生未与兴亡责，除却看山百事非。
塞北江南月有情，听歌载酒月中行。天津桥上还相忆，静对姮娥坐到明。
木犀花发透层霄，隔院笙歌未寂寥。更喜团圆帘外月，清尊清话度清宵。
丝竹中年百不宜，况逢佳节苦无诗。纸屏独倚秋光冷，夺饼纷纷看小儿。
骑秋风雨暗城南，禊事重修酒正酣。半月楼空歌舞歇，乱蛙衰苇满寒潭。
十年饱看鱼龙戏，万里空怀猿鹤群。痛饮狂歌犹似昔，几时尊酒重论文？
采药求仙事总虚，劫灰何处觅秦馀？袖中东海归来日，且买青山读我书。
岂真入海为求诗，贝阙龙宫一望奇。鹏背抟风三万里，南溟到处是天池。
旧游如梦复如烟，况是飞花落絮天。镇日閒愁无可遣，倚栏自写冶春篇。
一朵仙云照眼辉，两行红粉竞芳菲。明朝载酒张园去，痛饮狂歌待月归。
东山丝竹正华年，醉月评花结绮缘。惆怅银河千里隔，愿为青鸟系书传。
万派涛声四壁喧，一庭春雨澹诗魂。我来不见蓬莱客，花落鸟啼日又昏。
四年风雨话联床，一劫人天别恨长。今夕引杯还看剑，张灯不见瘦腰郎。
山色苍濛断翠霞，一池秋水落荷花。风流太守今何在，半月楼空噪暮鸦。
绮怀脉脉感湘灵，清瑟泠泠掩泪听。每到酒阑歌歇后，隔江遥指数峰青。
老干凌云翠盖浓，风霜不损一株松。清阴郁郁栖双鹤，时作龙吟傲径东。
英齐德晋竞雌雄，别有俄秦善战攻。多少中山宋鲁卫，可怜谁是古周东。
依依柳色黯钱塘，晓月栖鸦叶底藏。欲问五陵旧年少，孤坟谁为筑鸳鸯？
薜荔红墙月上时，落花满地梦迷离。芙蓉镜底人何处？天外尘间两不知。
曲江春水久停流，锦缆牙樯何处求？宫殿已芜花木尽，行人犹说曲江头。
疏林亦有斜阳意，都为将残分外妍。留得娟娟好颜色，不辞岑寂晚风前。
一去匆匆太可怜，只馀巾影淡于烟。风帆终是无情物，人自回头舟自前。
朝霞微紫远天蓝，初日融波色最酣。正是暮春三月里，莺飞草长忆江南。
浪花无蒂自天垂，石气清寒藓不滋。夜半素娥初堕影，冰肌玉骨最相宜。
银汉迢迢玉宇恢，夜深风露涤馀埃。此心得似冰蟾洁，曾濯沧溟万里来。
雨打残荷不忍听，泪连衰草更飘零。撩人可是堤边柳，似我真怜水上萍。
萍风何处溯伊人，短棹歌回不是春。一曲凌波渺然去，水边沙外淡无尘。
秋坟一角夕阳斜，居近青溪处士家。啼血杜鹃不归去，病魂依旧恋梅花。
杯酒凉阶独夜酿，等閒花草绕幽居。何当呼月白云顶，忘却秋萤照读书。
雨穿穷巷竹摇冷，酒入愁肠语化哀。只恐春归绝消息，一年生计乱云堆。
缺月江楼夜向微，惊枝乌鹊尚南飞。车尘渐逐春花乱，可有行人不忆归。
一垆沈水图禅病，百感随薪入曼华。祗有閒情销未尽，断魂零梦在天涯。
谋国曾无千岁计，著书空有百年心。腐儒牖下论饥饱，蒿目神州陆竟沉。
荒台日暮野鸱还，王气不钟闽粤间。潮落潮生自今古，宋明遗恨满江山。
多少泪，和泪倚阑干。心事莫将和泪说，留连光景惜朱颜。帘外雨潺潺。
多少泪，不惜更沾衣。一片芳心千万绪，子规啼月小楼西。无语枕频欹。
閒陶写，何碍处云蓝。淡处翻浓秋水妙，顾兰风格藕渔参。故应老江南。
传渔唱，此地有词仙。三十六陂人到否，白云白石世争传。俊赏出茶烟。
藤香老，楹帖俊能腴。偶作令词追小晏，若为长慢厉朱余。潭上有新庐。
梅花本属君家物，何必孤山始一吟。踏遍峰南还水北，月明纸帐有同心。
红云一抹欲烧天，珠颗累累树顶悬。惆怅我来花未放，啼鹃休过赤栏前。
半天寒色在啼鸦，红树青山日欲斜。村市独归江路熟，秋风初冷稻吹花。
一雨平添素面肥，雕栏掩映影垂垂。怜渠独得春愁重，百结风前强自支。
当年选胜到山涯，今日随缘遣岁华。雅俗但求生意足，邻翁来赏隔篱瓜。
长相思，思欲绝。翡翠寒，鸳鸯折。好花残，明月缺。不见君，寸心结。
一番风雨一番寒，迢递关山行路难。欲减家中相念意，封封函札说平安。
难得两心一样如，飘零怜我病怜渠。谁知此恨成千古，草草因缘十月馀。
雨后郊原放晚晴，乱山点翠乱霞明。林深古寺知何许，只向钟声响处行。
死傍美人魂不孤，修来何福葬西湖。多情小小如相问，为道生前也姓苏。
万叠云山一线开，浪花千朵碧成堆。不知江水因何故，流到滩前又折回。
山色湖光久寂寥，夕阳影里话前朝。要知风景天然好，吾爱三桥胜六桥。
高树依依傍小亭，长冈曲径草青青。庭前细听蝉声唱，回首江山入画屏。
远山木落渚烟秋，不尽长江天际流。万籁无声气萧瑟，风吹黄叶满行舟。
爱入名山川蜀游，层峦叠嶂不知愁。林中疏雨萧萧响，回首江山万里秋。
远山漠漠淡无痕，无数炊烟江上村。两岸参差摇绿影，一湾秋水绕柴门。
春色匆匆照草堂，风光虽好是他乡。故园今日名花放，犹忆当年乐举觞。
秋深佳景满东园，杨柳微残映小轩。好菊傲霜三径茂，西风落叶掩柴关。
北枕江山势不平，万千气象拥连城。门高远望天低水，岸影波光认孰清。
高楼近水峙城东，月色明随水色同。疏柳寒潮入高咏，主人歌啸乐其中。
天怀高旷乐烟霞，每值秋风逸兴赊。载酒吟诗能却俗，远随流水喜浮家。
绮窗花发故乡情，何处飞来玉笛声。惆怅欲归归未得，冻云寒雪满江城。
历乱中原尚鼓鼙，天涯何处可安栖。男儿壮志宜戎马，君自东行我自西。
梨花如雪小桃红，春意传闻笑语中。游罢灵峰诗兴满，吟成共誉老词雄。
云山入画写幽清，舒卷他乡亦送迎。若有情怀怜作客，故教风雨乍阴晴。
东篱霜早摘黄花，红叶山前衬晚霞。好景年年空过眼，何尝林下一停车。
风光懒与春同发，秋到无端开数枝。从此重阳多一举，年年霜露不能辞。
清明风暖步青苔，自抚禅心悟几回。底事焚香燃腊烛，谁非名利红尘来。
烟花三月雨霏霏，堤畔垂丝映碧溪。叠翠千层随水舞，游人临去别依依。
正逢春后到钱塘，水暖波平日始长。欲赏风光真面目，桂香月朗看潮狂。
一梦依稀五十多，半生犹似野僧过。孤灯长夜常难寐，聊唱新诗念吴歌。
杨柳春风尽日妍，半生心迹入吟篇。依依暮景同相慰，白首论交再十年。
冬宵无酒怎言欢，银烛金炉夜不寒。谋得椒盘三四样，细斟浅酌也开颜。
簟枕萧斋午梦回，溪山藜杖几徘徊。林间遽尔飘丹桂，恰喜香来我亦来。
悼亡白首最伤神，谁与凄凉话苦辛。遗挂空留肠欲断，鹿车共挽已无人。
梧桐滴翠到天明，檐雀惊寒夜有声。惆怅故人隔山水，为民尽瘁慰平生。
此间也算远风尘，何必桃源作避人。除却自然怀抱里，更从何处觅天真。
江南三月花信渺，路塞乡关滞客桡。知否龙砂一衰老，白云深处手相招！
诗潮滚滚伴君行，难写今番离别情。莫说年衰吾老矣，生花笔底自纵横。
北地寒光动客愁，江南烟景望中收。芦花一色浑如雪，未到深秋已白头。
似水年华不忍看，朝朝俗累更无端。明朝欲弃鸡犬去，读易深山古木寒。
若为趋竞怆离忧，得即高歌失即休。看取汉家何事业，故国东来渭水流。
春风随喜蕴芳菲，天上人间一锦帏。得意畅怀迷若梦，忘情欲醉不思归。
年华易去苦难留，我到人间廿度秋。多少沧桑尘世事，等闲付与水东流。
年华风柳共飘萧，知己天涯太寂寥。我为功名心自悔，愿将事业付渔樵。
帆影轻如推晚风，寒山夜半不闻钟。诗人借问今何在，桥似长虹月似弓。
绝壁峨峨万丈开，灵山风雨涤尘怀。桥头老树如相识，今岁花开我又来。
啮臂盟深记昨宵，九龙人远水迢迢。春光泄却情如海，一枕沧浪意也消。
听雨听风世已遥，梦魂歌枕可怜宵。朱颜无复当年好，丝竹何心破寂寥。
乔木峥嵘明月中，遥瞻黄鹄九霄东。青裙玉面初相识，亭角寻诗满袖风。
乱帆和雨向湖开，万事悠悠首独回。匣里诗书总零落，对花那得欠清杯。
别后音书无可问，兵间骨肉最难完。巢倾卵破从头说，掩卷低徊鼻已酸。
斜阳里，瘦影待谁怜。人意已随流水远，秋声先伴暮蝉还。憔悴又今年。
归思永，飘泊又经秋。遥望寒烟萧瑟远，沧波无际使人愁。日暮独登楼。
心澹泊，閒画岭松看。听雨闻雷怜宿鸟，轻寒轻暖薄罗裳。谁可共清凉。
悲落叶，叶落与谁期。争遣断霞迷远览，客回新绿护高枝。舞向夕阳迟。
江南好，松竹斗精神。雪后爱看临水影，尊前长忆赏音人。聊寄一枝春。
隔岸轻舟傍绿杨，渔翁独酌坐斜阳。溪中鱼蟹知多少，日使渔翁在醉乡。
归来游子甚滋味，数岁朝朝悦翠微。回首舟飞三十里，峰峦塔影互依依。
好梦无端去即休，夜长孤枕起清愁。闲听瑟瑟潇潇雨，却似江南九月秋。
风月宵来醉欲醒，云山长护日闲清。无情都作有情客，却觉有情无著情。
过却清明错却春，一春懒作看花人。闲来只向湖边坐，鸥鹭忘机渐欲亲。
粘天草色透帘栊，春恨如潮梦已空。几日轻寒连夜雨，桃花无力怯东风。
漫天风雨读骚辞，正是众芳摇落时。晚节莫嫌黄菊瘦，天南尚有故人思。
一别名山五十秋，再来已是雪盈头。山灵笑我疏顽甚，如此名山不数游。
墟里依依欲上烟，归来已是夕阳天。好吟红树青山句，斟酌明朝再放船。
丛菊东篱手自栽，花时容我尽徘徊。望云庐畔霜枝瘦，曾记持鳌共举杯。
枉却今年好景春，一春草草笑劳人。座中添得联吟客，结到诗缘未了因。
尽节当年著令闻，而今竟以伤身云。沧桑陵谷皆更变，只把今坟作古坟。
重阳共报菊花期，何独予家尚萼胎。料汝含英知有意，特将晚节傲霜来。
胭脂染透倍精神，携酒争看烂漫春。妒煞碧桃好颜色，落红满地悄无人。
春来春去渺如烟，梅子成阴风雨绵。莫道池轩无点缀，白莲低首拜红莲。
买山有约不能闲，家傍清溪且闭关。三径未荒人寂寂，林深时见白云还。
玉颊檀心忆故园，一丝残梦尚留痕。江南春晚重相见，惊破风流楚客魂。
黄花一径绿阴深，香雾濛濛罨晚林。梦里难忘池水好，烟波荡漾美人心。
玉笛声凄不忍听，天涯非絮感飘零。春来怕惹行人折，三月柔条未肯青。
江山憔悴悲词客，风雨凄其对故人。旅火夜凉秋似水，新诗为洗北来尘。
蛾眉新月一钩纤，今夕天孙启镜奁。沧海路遥银汉近，有人愁下水晶帘。
明朝珍重是归期，短调难赓古别离。载上轻车勤护惜，丹枫绽泪故人诗。
银河迢递不胜愁，夜色苍凉玉露秋。愧负人间多少事，西风扶病上江楼。
万里相思一见难，鸣廊风雨荔枝丹。故人梦路如相访，摩诘斋居五月寒。
一角危楼隐翠岚，夕阳红树写秋寒。西风吹袂余应健，自向清溪理钓竿。
夭桃夺眼难为冶，拱柳依烟未放晴。天为诗人生别恨，断云薄暝酿清明。
压帘寒雪护春光，佳画初披冻欲忘。惊代文章尊刻玉，寸珍金雁逐翱翔。
雕戈虫鸟法无传，意匠矜规九府泉。争似排窠留尺幅，精庐閒品小花笺。
药裹关身六尺床，卧怜悴叶受风忙。无人知负两佳节，辛苦题诗远寄将。
夜半风来水殿边，起看北斗叹流年。吾生未省承平乐，却听凉笳一惘然。
际地蟠空一亩松，禅庭能驻看花筇。恨渠托命依村寺，不向西山补卧龙。
青铜半翳遥峰暝，绿锦无多近陇明。赖是秋人无好伴，若教凭眺更伤情。
昭谏凋零举座伤，尽将旧泪注欢肠。明朝便是登高节，不为临歧劝一觞。
远峰吐月近峰吞，云影要遮竹影翻。至竟圆灵谁不死，竹间验取露华存。
别却江春近一年，赠君惟有衍波笺。故人给札如相问，怀刺生毛尚自贤。
亭午荷香不著衣，围荷高柳未全非。廿年簪笔经行地，今日初成买棹归。
檐雨冥冥晚益豪，垣苔墙荔自相高。北窗何用占龟兆，正欲当门一径蒿。
北去南来几啖名，残棋何处辨亏成。袖中短策无人赠，又看钟山一日晴。
华胥梦破剩青山，胜绝园林亦稍閒。菡萏不知秋已老，亭亭留取一枝看。
丹青鹤涧我心降，坐对犹销雨半窗。绝似支提灵谷里，寺门但欠枕寒江。
萧寺钟声向晚稀，荷香暗上酒人衣。端无閒杀红阑角，一抹湖烟豹脚飞。
柳腴花瘦啭仓庚，风景难为柳七情。一曲胜溪清且美，披图如听水流声。
二月春风故故斜，东皇一笑便繁华。不求秋日怜今日，小倚明妆一树花。
花到秋来放已迟，菊花偏有傲霜姿。海棠已谢芙蓉老，独向西风晚节持。
开窗乍见水光平，漠漠春阴未肯晴。绝似江南好风景，一川烟雨画中行。
一对肩舆得得迟，云阴薄暮抵黄丝。五湖梦里乡关迥，孤馆青灯焰落时。
韶华九十逝如烟，客里匆匆又一年。花落杜鹃啼更切，晚风细雨恨如绵。
明月婵娟风飒飒，梧桐叶坠晚凉天。秋陪夜色凉如水，闲煞一丛白凤仙。
古木荒凉掩薜萝，凉风晚眺意婆娑。伤心不解尘中事，情泪无端秋更多。
风雨潇潇夜欲阑，深闺人起怯春寒。桃花满地红于血，怕上妆楼倚画栏。
尺幅生绡照眼明，仲宣吾土未忘情。故乡大有佳山水，我为慈湖讼不平。
东风寂寂掩重门，莫问人间新旧春。我欲消愁消未得，如何客里度黄昏。
临湘好，夹岸蔚成村。锦浪一江迎客棹，朱霞万树写春痕。疑是武陵源。
薪桂米珠百物昂，繁华依旧胜寻常。也知世乱梳妆俭，裙布钗荆学孟光。
暗云贴水疑无缝，秃树当风强作声。今日清寒才到骨，一帘飞雪画江城。
虚堂风引隔湖钟，秋在西南八九峰。五尺瘦藤闲挂臂，溪山只觉欠从容。
门户殊难定是非，百家各整百家衣。江河切莫讥瓶水，万古烟霞自有扉。
节序重惊物候新，岁阑犹有未归人。乱中知我情怀恶，为寄黄花点缀春。
药瓢昨夜引诗魔，柳岸花塘载酒过。莫怨东风吹梦渺，谁教红豆撷来多。
青鸟鸣春欲起予，归来不厌食无鱼。只今绝学君能说，况复藏修万卷书。
花源不有武陵桃，半佛何因世外逃。白石红泥春未老，江山镂出几诗豪。
南山坐对菊花残，犹是心惊五月寒。此去长安思蜀道，居知不易欲行难。
醉醒未可自温存，空负声华累酒尊。明日东南成故事，短箫吹泪过吴门。
橐笔依人自古哀，凌云赋罢献无媒。不知多少雕龙手，只替公卿换字来。
伤往事，人倦独支颐。坐久重楼都入望，画阑犹倚玉箫吹。将信更还疑。
剩有离怀如病。秋尽。草色接天黄。罗衣沾露立残阳。凉摩凉。凉摩凉。
强欲过河呼不起。英雄祗合闲中死。骑驴归去又何人，一枕清凉春睡美。
蟋蟀金盘方仰齿。江山已在秋声里。闲情输与半闲人，乌帽稳囊斜映水。
人世事，汝意欲何云。虚白空明犹水月，香红粲倩亦风尘。漂泊此花身。
桂林好，校梦忆词龛。北牖洞天群玉浸，南溪水月一奁涵。春蛰此沉酣。
飞鸿过，传到五云笺。秋雨帘栊何郁郁，春风词笔正翩翩。声继水西弦。
林石静，水天宽。疏云澹日媚烟鬟。凭阑辄省西湖趣，绝似南山看北山。
无为曾记我生初，掠粉飘香事可虚。天办新妆遮老眼，凌波微步影疏疏。
露演蔷薇丽紫清，胭脂点罢态轻盈。落花风过春难在，倦羽魂归恨未平。
天风吹散一江云，郁雨还晴日向曛。未了形骸忘自渡，好随花径挹清芬。
溪头梅是去年花，閒日初长径竹斜。向晚孤烟三十里，不知樵唱落谁家。
斋时一钵僧上堂，履声如水度秋窗。斜阳满地槐阴薄，幽鸟飞来施食幢。
五杉今日祗三株，曾是诗人叹息馀。君去我来杉尚在，断肠君没见君书。
自笑书生骨相穷，倒骑驴看两三峰。天东稍喜无碑读，踏雪还来看怪松。
二月天东冻未苏，梅花有骨也青癯。一枝萼绿来千里，为问东君管得无。
小桥虹影截波光，面面荷花镜里妆。风月要知无尽处，一亭分作两亭香。
一抹平林媚夕晖，山烟漠漠燕飞飞。倚栏遥认天边电，何处行人带雨归。
病来杯酒懒重持，强为残花折一枝。人老易悲花易落，东风休近鬓边吹。
十五年来黍一炊，丛台重觅旧题诗。而今马上行人老，不似当初过赵时。
一别天涯十见春，重来白发一番新。心知话尽春愁处，相对依依如故人。
他年鸿雁各分飞，风雨潇潇有所思。犹记读书怀远驿，夜深灯火对床时。
市桥落日与波平，返照前湾别舸明。不觉城头来溟色，回看天际暮烟生。
独立桥边望白云，摩挲古冢石麒麟。千秋万古功名骨，尽作咸阳原上尘。
移床坐到晚凉时，手弄清泉似小儿。古观无人苍柏暗，偶看宿鸟暮争枝。
孤云出岫暮鸿飞，去住悠然两不疑。我自欲归归便了，何须更说世相遗。
酒得数杯还巳足，诗过两韵不能神。何须豪逸攀时杰，我自世间随分人。
钓鳌公子铁心胸，兴在三山碧海东。千尺云帆己高揭，不知何日得秋风。
九日馀香伴月明，一觞亦足畅幽情。青楼夜半琵琶语，不说人间有此清。
羡他田父老于农，远是庄西与舍东。不似宦游情味恶，半生常在别离中。
岁暮行人竟不来，空吟溪树觅寒梅。何时消尽关山雪，收拾春风入酒杯。
银河淡淡泻秋光，缺月梢梢挂晚凉。马上西风吹梦断，隔林烟火路苍茫。
孤撑山作碧螺髻，漫散水成苍玉鳞。野寺荒凉人不到，水光山影正横陈。
閒花閒草满芳洲，春水无人自在流。白日迟迟倦游子，一声啼鸟一声愁。
短车无复驾青牛，散策方来对白鸥。烟水从容许君独，暂须分我一船秋。
萧寺天教胜处安，峰峦腾掷水云閒。客来总说游山好，不道山僧却厌山。
阁雨含风户牖凉，闻机才发兴何长。无心孤竹那能尔，自是诗人知见香。
水连深竹竹连沙，村落萧萧巳莫鸦。行尽画图三十里，青山影里见人家。
梧井落花秋寂寂，竹窗摇月夜沈沈。孤鸾舞处回肠断，远雁来时别恨深。
春波绿处归鸿过，夜月明时飞鹊愁。人去附书将恨寄，莫山云断倚高楼。
萋萋碧草连天远，杳杳行人几日回。凄雨晚凉空坐久，泪妆残晕湿红腮。
野鹜家鸡俗好乖，虎溪泉石满尘埃。壮哉砥柱颓波里，惟有渊明挽不来。
岩冰涧雪谪仙才，碧海骑鲸望不回。今日霜纨见遗像，飘然疑自月中来。
一溪流水走青蛇，春在江边渔父家。竹外寒梅看欲尽，清香移入小桃花。
眼中只有梅千树，不挂世间蜂蝶花。十载江南春梦断，至今清影在君家。
此身日日一箪贫，贫里留残自在身。独把筇枝行又立，东风花柳不嗔人。
露重花香飘不远，风微梧叶落无声。倡楼何处教新曲，夜静月高弦索鸣。
水边人去燕争泥，风动绿荷香满溪。高树绕楼遮望眼，独看山色过墙西。
倚楼人看水东流，桥上行人却望楼。零落故宫无觅处，萧萧禾黍满城秋。
楼外青山半夕阳，寒鸦翻墨点林霜。平沙细草三千里，一笛西风人断肠。
垂柳阴阴水拍堤，春晴茅屋燕争泥。海棠正好东风恶，狼藉残红送马蹄。
重来已是五年游，忧患相仍欲白头。翻羡亭亭两奇树，不知风雨过春秋。
杜宇啼声枕上来，一声哀似一声哀。千哀万怨无今古，唤得行人若个回。
桃花零乱柳成阴，人到春深思更深。芳草戍楼天不尽，异乡寒食故乡心。
殊音异服不相亲，独倚荒城泪满巾。秪有青山淡相对，似怜我是此乡人。
见即如无炉上雪，淡而有味水中盐。齐行定慧千灯焰，净识乾坤一镜奁。
学剑攻书漫自奇，回头三十六年非。春风万里衡门下，依旧并州一布衣。
雁雁相送过河来，人歌人哭雁声哀。雁到秋来却南去，南人北渡几时回。
铜柱从君泣堕鸢，鸱夷心事五湖船。头颅如此人间世，不得青山对暮年。
夜静风高江水寒，归船空载月团团。须知钓得金鳞后，只是当时旧钓竿。
墙头容易许平生，绳断翻悲覆水瓶。子满芳枝乱红尽，东君不管尽飘零。
斗酒中閒诗百篇，锦囊新句落谁边。无穷山水吟难尽，说似画师僧巨然。
千尺丝纶在手中，月明归去满船空。寒江岂是鱼难钓，钓得还将不钓同。
溪行十里气如蒸，危槛凭虚不厌登。咫尺仙山在尘世，杖藜来往几人曾。
露下中庭鹤睡惊，娟娟缺月照窗明。夜深读罢床头易，纸帐梅花梦不成。
将军下马气如虹，书生折腰曲如弓。好山无限归未得，白云惭愧渡溪风。
崎岖一径逐溪斜，泛泛溪流带落花。为问风前双燕子，衔泥飞去入谁家。
兴尽东山命驾忙，断云似与雨商量。出门卷地颠风起，送客何须尔许狂。
水边堪赋濯缨歌，来往游人分外多。为问太平何处是，等闲不识起风波。
青山莫厌往来频，野鹤孤云自在身。客路傍春风色好，明朝便是远行人。
却因明主放还山，破帽骑驴骨相寒。诗句眼前吟不尽，北风吹雪满长安。
风露丛中取次芳，愁边过却几重阳。秋光到处多无主，不是闲花不肯香。
天风一埽暮云开，收拾群仙共酒杯。但指今宵是新月，不知曾照古人来。
怀抱秋来强自宽，相逢赖有旧青山。郊原雨后堪图画，句引诗人兴不闲。
花下骑驴不踏泥，花閒醉后复何之。慇勤骥子扶归去，明日重来别有诗。
唤取佳人舞绣筵，醉中往往爱逃禅。我无红袖堪娱夜，翠被薰香独自眠。
坐看咸阳王气收，岂无人杰自安刘。都缘鸿鹄心犹在，一局闲棋不到头。
故人千里寄书来，长恨天涯唤不回。行路难行涩如棘，归装莫待北风催。
千年古庙映崇冈，寂寂空庭草树荒。见说旱时求得雨，一池由有老龙藏。
客路风霜颇倦游，出门又是一番愁。行人立马无情甚，扶上征鞍不自由。
迎门儿女笑牵衣，回首人閒万事非。自是田园有真乐，督邮那解遣君归。
古渡无人鸟迹多，眼前历历旧山河。片帆不是秋风客，谁向中流发棹歌。
物外神仙自一家，等闲不许占烟霞。只今冰雪人何处，惆怅山前日易斜。
天于万物岂私我，领略风光天不嗔。自古山阳景佳处，尽都分付与闲人。
一时得意笑春风，不见春风满树空。老去惜花心尚在，为君留眼看蒸红。
蛰龙起后愿相从，便有人閒润物功。一片青山是归处，无心更逐渡溪风。
心情犹在未收时，却顾花閒影渐移。不道春来添几线，日长只与睡相宜。
一决江源水自东，长堤隐隐卧如虹。不因传得襄阳操，人世何由见禹功。
屯彻南阳井井田，剑牛刀犊两功全。石城惊落吴儿胆，野宿貔貅万灶烟。
一閒茅屋暗尘埃，香火凄凉几奠杯。故国到今如传舍，后人复使后人哀。
久愤江于投水俗，近忧泉室泣珠人。到头不是池中物，血溅惊波剑有神。
相遇江皋事颇奇，一双佩解去还遗。未能南国无游女，咏取周人汉广诗。
徘徊亭上晚相宜，月与高人本有期。不比寻常三五夜，十分圆后是来时。
桃花依旧笑春风，怅望无人此醉同。应是梦中飞作蝶，树头树底觅残红。
二月已破三月来，常嗟物候暗相催。几时心绪浑无事，终日传杯不放杯。
当时朝士已无多，故里心期柰别何。不用凭栏苦回首，且来花里听笙歌。
故国烟花想已残，浮生各自系悲欢。青山一道同云雨，步步相携不觉难。
门前不改旧山河，泪落灯前一曲歌。更把玉鞭云外指，只缘君处受恩多。
书来未报几时还，终日昏昏醉梦閒。别易会难长自叹，不堪重过望夫山。
陇上流泉陇下分，目随征雁过寒云。人生适意无南北，莫向阳台梦使君。
春风二月落花时，忆得前年君寄诗。共道人家惆怅事，向灯弯尽一双眉。
江南江北望烟波，颦黛低红别怨多。尽日伤心人不见，卧来无睡欲如何。
年光空感疾如流，同向春风各自愁。有境牵怀人不会，落花深处指青楼。
曾留宋玉旧衣裳，云雨巫山枉断肠。不为傍人羞不起，夜来新惹桂枝香。
掷却风光忆少年，多生信有短因缘。欲知此恨无穷处，星落银河月半天。
风轻帘幕燕争飞，到处烟花恨别离。倚柱寻思倍惆怅，映人匀却泪胭脂。
山南山北雨濛濛，十载长安似梦中。今日独来张乐地，故人坟树五秋风。
萧萧风竹夜窗寒，书剑催人不暂闲。对酒已成千里客，断肠声里唱阳关。
春风何处有佳期，花满西园月满池。料得也应怜宋玉，东邻墙短不曾窥。
天涯方叹异乡身，云别青山马踏尘。欲问孤鸿向何处，依依还似北归人。
尽是刘郎去后栽，为谁零落为谁开。风流才子多春思，半醉闲吟独自来。
忽闻春尽强登山，却笑孤云未是闲。惆怅仙翁何处去，寻真不见又空还。
二十馀年别帝京，可能朝市污高情。秋光何处堪消日，漫绕东篱嗅落英。
篱菊香寒晚吹笙，可怜荣落在朝昏。浮生也共花无别，不受阳和一点恩。
瀚海风烟扫易空，玉关归路几时东。塞垣可是秋寒早，一夜清霜入镜中。
平沙细草散羊牛，几簇征人在戍楼。忽见陇头新雁过，一时回首望南州。
楼观沈沈细雨中，出墙花木乱青红。朱门不解藏春色，燕宿莺啼处处通。
巫峡归云底处寻，高城渺渺暮烟沈。春风不剪垂杨断，系尽行人北望心。
爱惜铅华洗又看，画阑桂树雨声寒。千年不作鸳鸯去，唤得书生笑老瞒。
老眼惊看节物新，今年更与酒杯亲。东山一道花如绣，从此他乡不是春。
西风砧杵日相催，著破征衣整未回。白雁已衔霜信过，青林閒送雨声来。
诗肠搜苦白头生，故纸尘昏枉乞灵。不信骊珠不难得，试看金翅擘沧溟。
月华人影共徘徊，未算归程梦已回。涧水悲鸣易愁绝，长松休送雨声来。
山中日日伴云閒，不见閒云只见山。君去试从山下望，青山却在白云间。
一枝潇洒陇头香，分付新愁竹叶觞。纸帐不须寻短梦，天涯倦客已无肠。
姑射仙人冰雪肤，昔年伴我向西湖。别来几度春风换，标格而今似旧无。
楸树馨香见未曾，墙西碧盖耸孤棱。会须雨洗尘埃尽，看吐高花一万层。
戏蝶游蜂总未知，小窗低亚两三枝。夜阑灯下横疏影，浑似西湖月上时。
五更枕上梦魂清，初听催归第一声。我本无家更安往，任渠啼血不关情。
萧萧华发老书生，久欲归田计未成。喜听日边消息好，故山容得子真耕。
香雾霏霏晓未开，一尊特地为君来。仙翁落魄知何处，贪醉蟠桃不肯回。
冷云深处漾寒清，千仞悬流玉练明。车马往来山下路，何人到此濯尘缨。
别离最苦暮年时，百感中来不易支。此去故园行乐处，诗成毋吝寄相思。
东风日日涨黄沙，供佛床头始见花。寒食清明好时节，年年憔悴独离家。
日暮西风吹竹枝，天寒杖履独来时。门前流水清如镜，照我星星两鬓丝。
云自知归鸟自还，一堂足了一生闲。门前剥啄定佳客，檐外孱颜皆好山。
帝遣名山护此邦，千家瑟瑟嵌西窗。山僧乞与山前地，招客先开四十双。
树经冻雨半青黄，山入高秋老更苍。且就同游尽佳客，不妨五日未重阳。
红叶黄花风露清，比来春色不多争。秋山却也堪人恨，白与高欢作锦城。
水北酴醾半欲芳，长条十丈更馀长。春风得得怜羁客，借与窗栊六日香。
杨柳青青著地垂，杨花漫漫搅天飞。柳条折尽花飞尽，借问行人归不归。
柳色遮楼暗，桐花落砌香。画堂开处远风凉，高卷水精帘额，衬斜阳。
霜清兮露冷，暮天碧兮微云飞。北风兮吹我衣，梅花下兮明月来几时。
搔困麻仙爪，含暄忍客衣。夜长窗月露成帏。不说明朝风雨、自当归。
月色遮楼暗，相思在梦中。桃花零落五更风。露洗燕支多少，湿残红。
武陵胡然兮震泽隈，花与水兮沿复洄。怅寻源兮不见，见水流兮花开。
河水之涟漪兮，人或以为非兮。言胡为乎伤易。诞以支兮，尚慎旃哉。
柳暗蝉声静，花深蝶梦酣。碧天如水月光寒。更有何人同倚、玉阑干。
碎绮裁春色，明霞晕玉容。小楼人醉倚东风。记得软杨丝里，一枝红。
清漏莲花静，寒灯荷叶明。小楼罢绣坐含情。可笑小鬟偷睡、倚银屏。
公尸既起，享礼载终。称歌进彻，尽敬繇衷。泽流惠下，大小咸同。
彼蔚者竹，萧其森矣。有开者閤，宛其深矣。回檐幽砌，如翼如齿。
动息自适性，不曾妄与燕雀群。幸忝鹓鸾早相识，何时提携致青云。
天苍苍兮不吾家造，地茫茫兮不吾身容。不造不容，托乎火以相从！
水在海，石在山，海水不缩石不刊。衔石向海安，口血离离海同乾。
吾王不游。吾何以休。吾王不豫。吾何以助。一游一豫。为诸侯度。
内无是实，外有是名，小人故矜。外无是名，内有是实，君子何失。
心亲于身，身亲于人。不能治心，焉能治身。不能治身，焉能治人。
碧云散舒，合且复离。皓月涌照，圆而不亏。嗟我所期，曷云不来。
寒风凛凛，古貌堂堂。俱卢日午，瞻部夜央。声前一句兮从尔商量。
支提门下，五日一参。我才合掌，汝便和南。龙象蹴蹋，非驴所堪。
一不成一，二不成二。喝水成水，敲骨出髓。眼有瞳人，色斯举矣。
死铁针，无鼻窍。眼昏花，穿不过。穿得过，云拥禅衣，风生木杪。
皇图更统，佛运亦新。四海八蛮，咸倾化日，穷岩绝壑，共舞阳春。
要赞而无德可赞，要骂而无过可骂。赞与骂不及处，大地而不能载。
一块两块，佛也不怪。一醒两醒，佛也不嗔。一碗两碗，佛也不管。
三唤三应，更饶贴称。月逗寒窗，水归巨浸。负汝负吾，全锋敌胜。
渔父饮，谁家去。鱼蟹一时分付。酒无多少醉为期，彼此不论钱数。
渔父醒，春江午。梦断落花飞絮。酒醒还醉醉还醒，一笑人间今古。
望之温其玉，即之寒于冰。一饮五斗，一石解酲。众人皆醉石独醒。
匪震匪拔，匪溢匪泄。生我百谷，区萌毕达。以享以食，小大胥悦。
天子之庆，视雨之积。自天降康，时万时亿。眉寿无疆，以靖四国。
山有武夷，水有建溪。有猿有鹤，有庵可栖。有庵可栖，云乎不归。
有一无位人，六臂三头努力嗔。一擘华山分两路，万年流水不知春。
好鸟窥檐，戏蝶逾墙。倒醉人归，歌行客狂。岛幽含淑，波远浮光。
天上无，地下无。只这无无，已自涂胡。区区更回首，转见费分疏。
一轮明月，两度中秋。不知今夜里，谁复再登楼。云开万里桂香浮。
采薇采薇，西山之西。薇死复生，不生夷齐。陟彼西山，我心悲兮。
昨夜云垂地，今朝路在空。行人不改旧从容。早知此身何去与何从。
影纵天涯去，心犹此地留。凭谁解汝两愁稠。最是相思愁罢客心愁。
濯溪锦兮离离，绿草为裳兮彩花为衣，剪溪毛兮笔荐，登溪兮自颐。
吉水流石，涧生两松。树洗耳挂，飘无此佳。处幸逢尧，舜那无巢。
猗灵乎虎，无争幽人之所。虎也不争，夫何世之情，不如彼虎之灵。
吁仁乎蛇，无嗔居士之家。蛇也不嗔，夫何世之人，不如彼蛇之仁。
明月鉴之，如玉之屑。严霜厉之，如冰斯洁。静言对之，君子之节。
菊之华兮，皓衣黄裳。菊之色兮，金玉其相。静言晤兮，曷能其忘。
每日频开，竹径清修，独爱谈玄。交游方外，骚雅都是，诗禅酒禅。
有猗其兰，植彼阶庭。仙芝同颖，玉树齐馨。疏以为芳，绿叶紫茎。
予为天子，颐抚天下。今且东归，俾厥得所。三年治成，期复见汝。
出亦对前溪，入亦对前溪。自郎出门去，桃花归路迷，止见杜鹃啼。
枯鱼过河泣，劝鱼且莫泣，劝鱼且莫悲。若能一滴水，扬鬣还天池。
盘中堆红炭，炭热人亦聚，炭销人亦去。人去留不住，住亦无意绪。
春容故易老，红粉岂常鲜。郎归定何日，憔悴复谁怜。怜亦异当年。
鲛之为鱼，其子既育。惊必归母，还入其腹。小则如之，大则不复。
何处江帆载夕阳，十幅蒲帆一半黄。高楼倚暮妆。望天涯，云水长。
渔父返，风波外。无缆无帆无碍。交芦倒柳影横斜，皓月半船同载。
听雨江南门巷幽。人在卖花声里瘦。重来燕子愁。旧东风，新画楼。
黄山孤山，不孤而孤，孤而不孤。孤与不孤，各有其境，各有其图。
花老无风落，阴浓过雨新。故园春色半成尘。正是绿肥红瘦最伤神。
叶绿红逾艳，花红绿更宜。花花叶叶各成枝。记否根生芽发未春时。
彼寇来雠兮，得吾侯而蒙休。彼寇远遁兮，吾侯锡我室家之无忧。
芝何为兮为秀，匪植以生兮匪培以茂。协冲和以华滋兮食之而寿。
未举步前踏著，未开口前道著。道著踏著，四海浪平，百川潮落。
腕底数年回绾。长短，不经思。念来多费眼前烛。眉蹙，忆人时。
总想伫花深里。和你，看春归。著花时节却人杳，因恼。蝶双飞。
载酒烟涛如雪，清绝。欲回舟，一声长啸月中笛，无迹，发莲讴。
一夜晓风吹断。红乱。点香泥。春来何事关情最。花穗。似愁眉。
满地月明如昼。回首。望江南。故人千里断消息。天碧。水拖蓝。
踏阳春，人间三月雨和尘。阳春踏，秋风起，肠断人间白发人。
占失牛，已被家边载上州。欲知贼姓一斤求，欲知贼名十干头。
蹋阳春，人间二月雨和尘。阳春蹋尽西风起，肠断人间白发人。
池北池南草绿，殿前殿后花红。天子千年万岁，未央明月清风。
落霞琴，寥寥山水扬清音。玉皇仙驭碧云远，空使松风终日吟。
忆山月，前溪后溪清复绝。看看又及桂花时，空寄子规啼处血。
烧平樵路出，潮落海山高。行人折柳和轻絮，飞燕衔泥带落花。
对水看山别离，孤舟日暮行迟。江南江北春草，独向金陵去时。
瓜步寒潮送客，杨柳暮雨沾衣。故山南望何处，秋草连天独归。
云童童，白龙之尾垂江中。今年天旱不作雨，水足墙上有禾黍。
门掩残花寂寂，帘垂斜月悠悠。纵有一庭萱草，何曾与我忘忧。
望夫石，夫不来兮江水碧。行人悠悠朝与莫，千年万年色如故。
门外水流何处，天边树绕谁家。山色东西多少，朝朝几度云遮。
水流绝涧终日，草长深山暮春。犬吠鸡鸣几处，条桑种杏何人。
西江上，风动麻姑嫁时浪。西山为水水为尘，不是人间离别人。
春草不解行，随人上东城。正月二月色绵绵，千里万里伤人情。
心事数茎白发，生涯一片青山。空林有雪相待，古道无人独还。
万里一点白，长空鸟不飞。如今却羡相如富，犹有人间四壁居。
似带如丝柳，团酥握雪花。帘卷玉钩斜。九衢尘欲暮，逐香车。
春水碧于天，画船听雨眠。绿树绕村含细雨，寒潮背郭捲平沙。
尘飞遗恨尽，花落古宫平。红粉笙歌人代远，月明陵树水东流。
道既学不得，仙从何处来？卧久似慵伸雪项，立迟犹未整霜衣。
伴行唯瘦鹤，寻寺入深云。江城卖药常将鹤，古寺看碑不下驴。
兰径香薰幽佩，竹风凉度疏帘。情长锦瑟弦断，绣倦金缄倒拈。
老子垂止足戒，将军存矍铄心。南山有三径菊，东都无二疏金。
抛梁下，聊倩般输成大厦。朝朝香饭供诸佛，承事悉无空过者。
离别本来最苦，相逢正值高秋。肠断扁舟难挽，烦君细问安流。
宁不少忍须臾，谓我巷不容车。北望豪家是趋，堂上有筝有竽。
寻源幽涧长往，倚杖斜阳未还。桥下潺潺春水，和云流出空山。
小艇东去西去，长江朝流暮流。笑入芦花深处，清风明月悠悠。
石上悠然独酌，空山谁与相亲。满目长松流水，安知不是佳宾。
天寒翠袖正薄，月满琼枝又新。祗恐凤凰巢冷，截筒吹转阳春。
脩篁美如君子，古木秀似衰翁。赖有米家石丈，挥毫正待南宫。
小帽飞花一寸，轻舟流水三分。落日独归洞口，隔溪短笛犹闻。
望幸眸凝秋水，倚愁眉簇春山。已悟箧中纨扇，须看镜里朱颜。
绝涧花迎暮竹，回塘水媚春云。欲赋淮南招隐，山中桂树留人。
客来山雨鸣涧，客去山翁醉眠。花外晴云霭霭，竹边秋月娟娟。
头上乌纱分赠，箧中缟楮相酬。不道别时长别，谁知愁是真愁。
鸣鸠林外桑密，眠犊沙头草添。春水石桥红杏，夕阳茅屋青帘。
天寒欲晴犹雨，晓色将明未明。万里碧云平野，一林落叶无声。
燕拂花阴绣毂，人指箫声画楼。杨柳六桥旧梦，夕阳一段新愁。
二山环合一水，中有老木参天。不著幽人草阁，谁收无限云烟。
江边孤树犹碧，天际白云自流。七十二滩浩荡，夕阳照见归舟。
柳带轻烟澹澹，花含宿雨深深。鱼乐新添晓涨，鸟啼越觉春阴。
鸥鸟难渝旧约，湖山不改清秋。人自与波上下，我其卒岁优游。
六花出，一阳生。催冻木，吐寒英。栖迟谷岩里，凛如圣之清。
白发凄凉旧里，黄花冷落东篱。西望夕阳归去，淡烟衰草堪悲。
黄菊香残夜雨，乌纱醉落秋风。回首十年旧事，乱云流水西东。
香裹寒云满溪，月明津渡人迷。梦入江南旧路，夕阳流水桥西。
水泠泠兮乐奏，风细细兮鸾吟。月随人而有意，云出岫以无心。
捲帘春睡初足，上马午阴半斜。人别断烟疏柳，鸟啼残雨落花。
南山一片秋色，老子半间白云。他日瓢中酒熟，竹林风月平分。
看山看水独坐，听风听雨高眠。客去客来日日，花开花落年年。
厌听残春风雨，卷帘坐看青山。波上鸥浮天远，林间鹤带云还。
仙人杏花满树，处士杨柳当门。白发乌纱棋局，绿水青山酒尊。
日暮九疑矗矗，清湘万竹修修。不管掀天风浪，孤鸾引凤船头。
烟楚苍茫际晓，霜空浩荡凝秋。何限江山远意，披襟独倚层楼。
妆铅点黛拂轻红。鸣环动佩出房栊。看梅复看柳。泪满春衫中。
亿舜日。万尧年。咏湛露。歌采莲。愿杂百和气。宛转金炉前。
淡淡晴山横雾，茫茫远水平沙。安得绿蓑青笠，往来泛宅浮家。
风煖江鸿海燕，雨晴檐鹊林鸠。一段青山颜色，不随江水俱流。
湖上双禽泛泛，桥边细柳垂垂。日午亭中无事，使君来此吟诗。
水落寒塘初冷，霜倒枯荷半倾。莫倚尾能涎涎，踏沈一片秋声。
史君甚爱竹弟，欲与渠为二难。岁晚青青玉立，不须俗眼同看。
只有曲生为侣，夜凉同迓冰轮。未审素娥知否，惟予与影三人。
幽人独坐空谷，最爱夜深月明。云外一声长啸，四山木偃风生。
江头千树纷纷，纸上不堪狼藉。翻思洞口风流，忽见半梢横出。
惆怅休寻旧事，酣歌且数前山。待君苍藓重拂，相逐宁论兴阑。
雪中梅带春来，火里麦将秋至。一动一静互根，阴阳未尝相离。
碧玉闹妆金粟，香随烟雾横斜。更欲移筇问讯，前山几度云遮。
扶疏不耐繁华，意足自然清绝。壁间幻出横斜，祇欠纱窗明月。
回首青鸾何处，长空万里苍烟。中酒梅花月夜，怀人松籁霜天。
碧桃兮花落，青鸟去兮春寂寞。风止兮雪霁，望美人兮天一角。
白云兮孤飞，雁向北兮燕南枝。青山兮方叠，望美人兮天一涯。
阶下莓苔烂熳，墙边竹色萧疏。彩凤绣来有恨，疏鸿读外无书。
南堂面山已胜，北槛俯涧仍幽。千岩莫非石友，万壑总是清流。
寒儒赖有雪映，贫女那无绩光。千眼今依佛阁，重瞳昔侍舜廊。
攲枕三彭暂去，烧船五鬼俱还。我欲膝行倒屣，君无发上冲冠。
吾犹及见诸老，今谁可寄斯文。有杰材怕寻斧，无妙质可受斤。
一老遂开九秩，诸贤多入八哀。扶起风前玉树，吸空月下金罍。
希夷一睡一月，惜哉肘后不传。拥破衣裘待旦，听残更点如年。
谁能遁而无闷，吾非恶此欲逃。林下寂寂人少，花间累累冢高。
老矣宦情素薄，天于书分尤悭。宁作一鸥浮海，长笑六鳌负山。
世情唤做三绝，佛眼譬之六如。当日最宜为诰，而今老不中书。
童习好雕篆作，相业寓混成篇。犹之射者百中，勉旃原夫一联。
旦市有攫金者，地灵岂爱宝哉。零陵贪而乳尽，合浦清而蚌回。
得百里地虽小，作三年计勿忙。但愿彼禾稼熟，莫愁汝松菊荒。
彼民若不骇舆，乃翁可就安车。击鲜之力不足，啜菽之欢有馀。
天上映藜已懒，雾中看花不真。顾我七十馀老，见公三两分人。
屈贾死将千载，刘君来泛湘江。沽酒偶留村店，看山不掩船窗。
不为卿面作计，转令汝貌不扬。鬓畔有千茎白，眉间无一点黄。
玉追琢天肖汝，血模糊物败之。何时鼻端白现，依旧眉毫雪垂。
此翁见事常迟，八秩尚移荔枝。何曾无戴白老，会须有擘红时。
江路月斜霜重，野桥风峭波寒。知负天公何事，十他冷淡相看。
夕阳雁影江天，明月芦花醉眠。乞我烟波一叶，伴君西塞山边。
云暖网横危磴，日沉舟泊平沙。欸乃一声归去，炊烟遥起芦花。
春是人间过客，花随春不多时。人比花尤易老，那堪终日相思。
昨夜微风细雨，今朝薄霁轻寒。檐外一声啼鸟，报知花柳平安。
绿鸭白鹅并戏，桃花不隔苍烟。乌去自颦孤影，断魂春水连天。
毛羽自然可数，仙禽不受凡笼。衔得梧桐一叶，中含无限秋风。
客恨如云冉冉，风光似水迢迢。回首十年旧事，令人泪尽魂消。
江阔风烟易晚，山高草木先秋。独倚阑干尽日，此身与世悠悠。
鸟去苍烟古木，人归绿野孤舟。信美虽非吾土，消忧且复登楼。
三界惟心妙理，万物非此非彼。无一物非我心，无一物是我己。
短筇遍历溪山，款段时寻邻里。遇酒聊一中之，得句亦偶然耳。
堤上已垂新柳，屋边尚有残梅。雪尽春生湖水，野航竟日悠哉。
可是看花不厌，城南更欲城东。多谢诸君著语，莫教孤负春风。
风雨溪山数宿，归来尽有佳晴。小疾何妨隐几，隔窗娇听莺声。
眼界琉璃鸟度，腹中沆瀣蝉清。猗兰羲献父子，瘦竹夷齐弟兄。
叶叶深云湛碧，花花晴日摇红。当是身薰成种，不干秋水香风。
遥岑数寸斜日，杨柳一江晚烟。追恨风拘雨阻，那知雁后花前。
行空月不著相，出岫云无恋心。胸中一丘一壑，不矶城市山林。
净几横琴晚寒，梅花落在弦间。我欲清吟无句，转烦门外青山。
公子只应见画，此中我独知津。写到水穷天杪，定非尘土间人。
欲出第一等言，须有第一等意。欲为第一等人，须作第一等事。
风细飞花相逐，林深啼鸟移时。客至旋开新茗，僧归未拾残棋。
老去转无饱计，醉来暂豁忧端。双鬓多年作雪，寸心至死如丹。
麦熟与人同喜，虏骄为国私忧。身似五更春梦，家如一宿山邮。
五尺童知大义，三家市有公言。但使一眠得熟，自馀万事宁论。
西望洞庭突兀，东连仙里人家。笑指阑干三百，醉来就此乘槎。
池上客熟无那，池中鱼不自濡。安得凉烟泛坐，绿荷尽日跳珠。
洞寻黄鹤白鹤，峰过大童小童。杖底泉声滴沥，水边树色空濛。
山栖书到多日，野渡舟横几回。想见溪边亭上，故人待我衔杯。
窥户几回鹊喜，绕阶一夜蛩吟。痛饮政须似旧，安居且愿如今。
鹤怨久回俗驾，鸥盟谁主载书。一丘一壑谢汝，三岁三秋望予。
春宵似暖非暖，晓梦欲成未成。风竹时惊雀噪，月窗谁伴梅横。
有日犹嫌开牖，无风不敢上帘。报国丹心何似，梦中抵掌掀髯。
壮岁喜新节物，老来惜旧年华。病后都卢不问，家人时换瓶花。
寒更寂历向晓，短梦参差屡惊。鸡鸣似唤我醒，犬吠知有人行。
檐冰低挂阑角，隙雪斜侵坐隅。春后一寒如此，梅花有信来无。
帘额绣波荡漾，烛盘红泪阑干。梦里五更风急，愁边一半春残。
窗间梅熟落蒂，墙下笋成出林。连雨不知春去，一晴方觉夏深。
蔓花露下凝碧，丛竹秋来老苍。噪雀群争何事，么禽自啭清篁。
元从个中来，却从个中去。云月团圆印海空，此是人间端的处。
天高高兮色青青，夜沉沉兮星荧荧。不知余命何，所系兮何星。
临水时思下钓，闭门聊学吞膻。一身苦乐无定，万事安危有天。
老去林泉属我，时来轩冕输君。正好南冥运翼，未用北山移文。
士衡招隐翠幄，长统卜居露帏。未若君家扃岫，千峰尽锁双扉。
来时见花开，去时见花落。花落花开一任风，吾生处处皆真乐。
含笑花开洲上，忘忧草发台边。底事当忧莫忘，忘时便是无天。
雨急落花零乱，风微吹草蒙茸。花亦何心怨雨，草都无意酬风。
岩前晴日荫树，林下微风采兰。临水更无尘想，望云时有遐观。
少年意与春竞，老去全将病供。鹊噪芳阴树树，蝶飞幽梦重重。
晴山阴雪犹在，西下东风苦高。眼贪白鸟孤没，耳怕哀猿数号。
白也江南逐客，少陵因梦成诗。我亦移官衡岳，惊乌未有安枝。
游丝落花春尽，绿叶青阴夏来。雨润苔钱更积，风清竹户频开。
风日端可举酒，溪山尽堪赋诗。有怀尔山中友，应念我天之涯。
风前柳欲千尺，雨后梅才一斑。邂逅纷纷桃李，飘零在在溪山。
往别政当冬仲，今来再阅新凉。簿事知君不短，啸归叹我何长。
老树才能半白，远山已没全青。胜践颇思朋盍，独行定谁汝令。
一日三岩可了，半生两脚初来。不怕天公雨涩，青鞋飞上崔嵬。
少日心随鹗上，长年身伴鸥闲。昨夜松声到枕，梦魂踏破天山。
食杞何须慕陆，采薇未用誇夷。别有寒潭秋蕊，能留鹤发松肌。
林下囊装夙兴，云间鸿雁悲鸣。行役正嗟予弟，言旋当复诸兄。
身随符檄塞垒，家与琴书邺都。白酒清谈忆汝，黄花佳节愁予。
西渡几回送客，春风今日思家。我亦归期可数，休言此是天涯。
鱼稻有如淮右，溪山宛类江南。自是迁臣多病，非干此地烟岚。
怜我闭门卧雪，惭渠有酒盈樽。老尽青山晓色，愁添白发霜根。
一丘一壑粗足，老圃老农可师。鸡唱不踰风雨，蛙鸣何择官私。
世事云烟变灭，人生鱼鸟飞沈。古锦空多妙句，朱弦谁是知音。
绿树无多雨过，青山一半云遮。断岸野桥春水，闭门茆屋谁家。
月色今宵万里，笛声何处孤舟。世事堪惊流水，乡心不忍登楼。
醉乡閒处日月，鸟语花中管弦。有兴勤来把酒，与君端欲忘年。
螺甲割昆崙耳，香材屑鹧鸪斑。欲雨鸣鸠日永，下帷睡鸭春閒。
昨梦黄粱半熟，立谈白璧一双。惊鹿要须野草，鸣鸥本愿秋江。
欲行水绕山围，但闻鲲化鹏飞。女忧鬓发尽白，兄叹江船未归。
春与园林共晚，人将蜂蝶俱来。樽前鸟歌花舞，归路星翻汉回。
不怨子堂堂去，盖念君得得来。家藏会稽妙墨，晚岁喜识方回。
病竹犹能冠丛，夏篁解箨匆匆。细草因依岑寂，小山紫翠嵌空。
芳草迢迢去路，垂杨脉脉长亭。野渡半篙水碧，斜阳数点山青。
相思命千里驾，惨别缓三叠歌。幸祖帐得少住，奈征夫催发何。
学仙宁复华念，为士苦畏四邻。铁弹茅茨何在，两翁心岂违人。
为爱山房峭绝，十年两借禅床。松声夜半清枕，洗尽世间笙簧。
百年客鬓双白，四海春风一青。百舌枝头分付，黄鹂叶底丁宁。
日出卯，大道分明莫外讨。日月纵横在目前，逢原左右拈来草。
流水何尝有竞，閒云本亦无心。静者不殊云水，悠然自乐山林。
庵虽小，寂寂寥寥勿边表。于中独有一天真，透色融声常皎皎。
何似生，合取口，三世诸佛不知有。日午打三更，面南看北斗。
晓径旋除榛翳，午厨要款邻僧。童子扫云归晚，忍饥趁□娇藤。
香雾晓垂帘幕，幽禽春弄笙簧。谁料贫无一物，迩来富敌君王。
是即全是，非即全非。大用现前，携手同归，不知犹自涉离微。
十里青山照眼，一篷疏雨催诗。记取江边作别，烟村梅子黄时。
春去复春来，桃花依旧开。东风浩浩曾无间，刚地灵云道不猜。
心随万境转，转处实能幽。汉地不收秦不管，不风流处也风流。
六十年来狼藉，东壁打到西壁。如今收拾归来，依旧水连天碧。
骂他还自骂，嗔他还自嗔。戒之慎之，出乎尔者，反乎尔者也。
会则事同一家，不会万别千差。不会事同一家，会则万别千差。
我脚何似驴脚，车轮顿生八角。三千刹海波澄，一阵西风叶落。
兼中至，长安大道闲游戏。处处无私空合空，法法同归水投水。
兼中至，不历僧祇超十地。虽然踏著旧家乡，更须知有深深意。
隐隐遥分树色，萧萧似听风声。何处江倾海堕，隔山雾白烟明。
暝烟吹雨冥冥，两牛半渡深清。京尘久污巾履，颇思归濯吾缨。
阅世觚棱如许，照人冰玉渊然。个里可藏天地，尘中自有神仙。
弱累已偿俗尽，老身将伴僧居。未许季鹰高洁，秋风直为鲈鱼。
一箭未施戎马遁，六军空恨陈云高。銮舆旷紫塞，朔野阵云飞。
朴学粗知义命，幽怀聊寄风骚。道胜何如时与，位卑安用言高。
斜日半山隐隐，暮云千里濛濛。北望黄昏微月，西来顷刻清风。
小艇辞公晚发，高斋记客初来。耿耿不忘归路，阻修万折千回。
篱菊答，清香数日还飘飒。纵使人生鬓易华，犹见黄花开几匝。
买田何须近郭，作屋却要依山。青松共我终始，白鸟随人往还。
杜宇鸣春已歇，蔷薇尚有馀花。吾庐宛同彭泽，绕屋美荫交加。
远壑尚馀残照，飞蚊已闹前檐。巢燕归来何暮，呼童为汝开帘。
夜深一碧万顷，彷佛明河接天。岸曲风篁成韵，绝胜细管危弦。
问舍求田底事，乘流遇坎方时。且向忙中作茧，敢从作者论诗。
老子休去歇去，遗墨今传古传。□见本来面目，不离堂处湛然。
青草黄茅梦破，东阡西陌年丰。长与老农击壤，不知身世穷通。
太史常挥醉笔，题诗遍满江楼。胜事尽随流水，白蘋依旧沧洲。
今代南州孺子，要是万人之英。安得际天汗漫，著此海上长鲸。
已是浮云身世，更馀一钵生涯。是处青山可老，何妨乘兴为家。
负日自然扪虱，看山不觉成诗。快暖啼禽归去，受风林影参差。
轩借谁家脩竹，簟留满眼清秋。手倦抛书枕卧，一声殿角风瓯。
鸡声乱人语秀，山色涴我衣裳。洗尽人间热恼，还君坐上清凉。
寂寥空山独夜，萧条古木清秋。风月谁家捣练，江头何处钓舟。
五湖出画师手，一叶浮渔父家。风里芙蓉野色，雨中鸿雁汀沙。
蠹简聊宽岑寂，榴花颇慰榛芜。莫问草玄上白，须令看碧成朱。
鸡鸣丑，一声唤起庵中叟。披衣蹈月听松风，人间万事慵开口。
云本无心出岫，水岂有意趋东。势或使之然者，何妨巾拂谈空。
抱瓮终年五亩，结茅何日三间。正拟萤飞自照，真成鸟倦知还。
翠竹含风袅袅，青山照水重重。窗户无人半掩，一龛香雾空濛。
偶与白云共出，忽随倦鸟俱还。明日重寻旧路，桃花流水空山。
水满双飞白鹭，花深百啭黄鹂。寒食清明过了，一川烟草离离。
睡起山惊堆玉，诗成研欲敲冰。飘瓦莫嫌碎点，打窗留伴寒灯。
画舸一帆烟浪，薰风十里荷花。更着千岩万壑，相随泛宅浮家。
千尺龙蛇夭矫，半山风雨凭陵。谁为梅花赋手，能回古木寒藤。
江南月，依然照我伤离别。故人千里共清光，玉臂云鬟香未歇。
江南竹，霜霰岁寒依旧绿。谁向溪边养箨龙，滴露摇风一林玉。
不用读书读史，自能说西说东。若人欲了此法，一源通处皆通。
杯中蛇去无恙，醉里诗成有神。相逢不及世故，长年倍觉情亲。
作清江三两曲，胜大厦千万间。若保此中安坐，不必中原遽还。
老来与世相忘，尚喜摊书满床。忆得少年无事，苦心更学文章。
少年与世无求，老觉心情自由。颠倒文章事业，追随倦鸟虚舟。
赵州不出三门，净名坚卧一榻。我来堂下便回，此间有问有答。
达幻方能应物，忘心乃可循门。在昔我尝用此，而今持以赠君。
云顽欲雪不雪，梅冻将花未花。荒草狭蹊山路，断桥流水人家。
世事风经两过，此身遇坎乘流。折腰不为五斗，辙环或遍九州。
松径晴泥欲乾，茅檐宿雪犹湿。满枝空怀杜二，夜诵谁德计十。
梅可空百榼酒，雪不待一笔诗。天地与人太好，山林有我亦奇。
蹑屐穿林归寺，持香裹茗寻僧。磴道已三尺雪，岩居惟一枝藤。
山近不嫌暖霭，溪回更带寒泉。水净沙头有此，岚萦水末疑然。
绿树秋千红索，白云春静青山。人醉忽焉兀兀，鸟啼何以关关。
有酒不妨醉倚，有诗不妨自题。声以清风何远，影于残月都迷。
一大藏教，总是魔说。日可冷，月可热。是假易除，是真难灭。
病起懒拈酒盏，衣单顿怯春寒。独把东坡诗卷，立残西日阑干。
归来好，茅檐曝背无烦恼。欣时读易困时眠，个中输与痴顽老。
归来好，龙门有山名七宝。宿生泉石颇有缘，往来尽可休吾老。
羊蚁不如鱼计，鸿鹄岂比雁谋。为问折腰五斗，何如散发扁舟。
非鱼知鱼谁乐，梦鹿得鹿谁诬。若与予也皆物，执而我之则愚。
鱼行水浊，鸟飞毛落。若起一毫佛见法见，尽六州之铁难铸错。
杨柳薰风池阁，桃花流水横塘。鱼浪晴吹絮暖，燕泥雨过芹香。
化鹤曾游赤壁，笼鹅又过山阴。带月片帆归去，凌风一剑飞吟。
客散幽庭鸟集，日长高树蝉嘶。有士怀戴安道，无人铸钟子期。
世眼看朱成碧，人情覆雨翻云。宁甘头责子羽，莫教腹负将军。
脚下行万里路，胸中贮千卷书。到底只供一笑，屋乌何似除胥。
山来分楚越，水落会蒸湘。鹿走旧随云底去，鹤翻时带雨飞来。
微雨鹭翘艇，夕阳人倚楼。雨晴梨花春有光。砌下梨花一堆雪。
浩歌排两脚，蒙里横天涯。人情十里白头浪，世事几番黄叶风。
有月竹阴寒。风递花香入酒尊。波涛海寺秋。几度诗狂欲上天。
微意平生在江海，尘冠今日为君弹。高歌感人心，心悲将柰何。
花笑似留客，鸟啼如唤人。野花临水数枝恨，芳草连天千里情。
黄花自与渊明别，不见闲人直到今。细花穿弱缕，盘向绿云鬟。
短棹孤飞誇寥廓，洪涛高卧看星辰。山色不违人，嵌满千家窗。
寺僧日扣妆钟起，园客时翻辇路耕。堂有虚白闲。珠峰塔影孤。
一灯深夜雨，几处不眠人。一草亦关春造化，众星能表月精神。
谁言岭外无霜雪，何事秋来亦满头。铁冠诗白简，藩棘聚青蝇。
偶然行过溪桥，正自不值一笑。三人必有我师，不笑不足为道。
流水数株残柳，西风两岸芦花。荒草客愁远道，夕阳牛带归鸦。
白日长绳难系，青帘浊酒堪赊。归鹤苍山云际，故人锦字天涯。
山中古寺秋阴，有客携筇独寻。归来自可一榻，江南落尽枫林。
留春一日不可，种树十年未成。芳草断肠花落，绿窗携手莺声。
烟冷霜寒叶落，草庐野雀声喧。悄寂蓬窗弄笔，天边日暮江村。
一棹平湖皱有痕，有女罗衣浣水云。沾衣天上云，浣云舟上人。
故国苍然万里，浮生忽尔三秋。正须归去何地？夕阳衰草无楼。
故人昨过三十，明年我亦蹉跎。欢伯从今可退，酒波更胜逝波。
山回水抱独往，路深树密迷家。有客隔林借问，惊禽蹴落藤花。
山下几家茅屋，村中千树梅花。藉草持壶燕坐，隔林敲石煎茶。
负郭家家水竹，残春处处烟花。开尊欲栖鸟雀，举网频得鱼虾。
长镵雷后寻笋，短笠雨余种瓜。乳雀欲栖画竹，游蜂频采瓶花。
懒啭莺潜密叶，多情蝶访幽花。城上半规日落，村中一缕烟斜。
已拚千日千场，宁辞一饮一石。天子放我还家，主人留臣送客。
樵语深林若啸，泉声隔树如雷。少妇机丝未罢，老翁社饮初回。
一径杳无车马，万山忽有人家。相问不知岁月，惟见开花落花。
画楼红烛黄昏，思妇啼春泪痕。杨柳轻烟别院，梨花细雨重门。
万壑千岩飞雪，小桥断岸平溪。得句独骑瘦蹇，寻僧远过招提。
野渡溶溶春水，夕阳点点寒鸦。欸乃数声何处，行人一棹天涯。
曲径沿流上下，苍苔白石磷磷。落日惟闻啼鸟，空山更少行人。
山下云连山上，溪西水接溪东。舟度白鸥飞处，人行绿树阴中。
月出山疑欲雪，夜凉天易成秋。老去还能觅句，兴来何必登楼。
洞庭万顷秋月，君山一点晚烟。安得幅巾无事，酒船吹笛江天。
七弦五弦角奏，一觞两觞羽行。且乐眼中人聚，莫忧头上天倾。
缥缈云山薄暮，微茫野水清秋。为问读书千卷，何如把钓扁舟。
汎轻船兮钓渚，歌沧浪兮自取。不知所读何书，竟相忘于鱼水。
松落落以双峙，云翩翩而独还。望佳人其既远，见隔水之青山。
三里五里近郭，千树万树长松。落日无人放棹，深山何处闻钟。
风前历乱千叶，石上参差两竿。且可锵鸣玉佩，莫教吹折琅玕。
丛深似暗不暗，叶重欲垂未垂。向晚鹧鸪啼处，满山风雨来时。
秦地渔津日杳，漆园蝶梦时生。非关与世殊俗，聊亦从吾素盟。
生当为凤友，死不作雁奴；我自名禽不可辱，莫待燕婉生胡雏！
净几炉烟昼静，小斋花气春酣。莫作商声秋调，莺啼三月江南。
云散山连晴碧，江空树倚高秋。天外归舟何处，山中十二层楼。
青草三闾亭下，苍梧二女祠前。欲采幽芳寄远，月明秋水娟娟。
风洒数茎白雪，月临一丈青筇。馀事归诗卷里，残年放酒杯中。
细雨斜风弥月，剩水残山几分。醉卧白头浪里，茫茫烟草黄昏。
袅袅万竿秋影，点点二女泪痕。试听鹧鸪声里，满川风雨黄昏。
兔颖凉分月魄，凤毛寒湿松烟。日暮白云飞尽，一天秋色苍然。
园林日日春风，市喧不到墙东。犬卧落红篱下，莺啼新绿阴中。
空林残照啼鸦，远水寒烟飞鹜。春风何日归来，吹煖野田茅屋。
绿橘霜寒已熟，黄花岁晚初香。可惜山人野兴，不逢故里秋光。
败叶漫山不扫，孤云在岫方閒。采药仙人何处，黄昏独鹤飞还。
月冷荒祠苦竹，秋清玉殿苍苔。一望云帆无际，沙明白鸟飞来。
偶过金陵地肺，云中坐对三峰。折得瑶华独玩，月明归去骑龙。
云际千岩落照，荒村几树轻烟。暗水声闻涧底，流莺啼傍花前。
宝枕垂云选梦，玉萧品月偷声。步摇翻霜夜艾，琼枝扶醉天明。
征途九十方半，记里二千有零。梦搅离心夜夜，愁添旅鬓星星。
八柱高檠远汉，四檐长纳明霞。渺渺碧山云树，重重紫禁烟花。
游丝自萦白日，疾羽忽界苍烟。先生中酒难起，卧读南华几篇。
但誇酒贤酒圣，莫论钱愚钱神。为龙为蛇亦可，应牛应马谁真。
欲雪千山自暝，将风万树知寒。偿债半生车马，误人一世衣冠。
踰冠已叨银艾，三十谬领金绯。总就回波六字，唯向君王乞归。
桃叶江南江北，桃花千山万山。捲帘但看白浪，沽酒不减朱颜。
山中烂柯樵者，世上负局先生。最是圣凡难别，欲烦橘叟题评。
天上莫疑银汉，池底亦自青天。白云徐动玉皱，明月初起珠圆。
乍雨乍晴天色，自开自落花枝。蚁浮谁宾谁主，蛙吹为公为私。
无才痴顽老子，强学解事小儿。吾末如之何也，胡不归去来兮。
空江远与天接，月影荡若金虬。一叶波凌万顷，平生无此中秋。
微雨洗明苔色，暖风吹破桃花。竹里酒醒无事，徘徊春日西斜。
窗北寒光露满，篱东暮色云低。地僻黄花自采，天空白酒谁携。
骤见争如易别，相思入骨难禁。南陌花开并蒂，西陵草结同心。
槛外千山过雨，阶前独树含风。座对山光晓暮，床随树影西东。
地僻炎天不暑，心空小阁常宽。隐几山当睥睨，钩帘月上阑干。
春风荡兮柳绿，微雨洒兮桃红。骋裘马兮年少，惜芳菲兮老翁。
绿树遮山有态，白云过水无心。一窗半开半掩，四月乍雨乍晴。
临水閒心便远，见山尘虑都消。此间益者三友，一琴一卷一瓢。
白云一片两片，翠微千重万重。孤客尚馀短剑，青山何处疏钟。
天际孤舟带雨，沙边竹杖穿云。村落半藏宿莽，危亭独瞰江濆。
乱蝉争噪高柳，倦鸟独栖古篁。新茗半瓯睡起，枯棋一局斜阳。
天末金风荐爽，夜深玉露生寒。黄菊含苞欲吐，芙蓉褪粉将残。
雨过溪桥路滑，云深茆屋人闲。门掩半林黄叶，窗涵几点青山。
杨柳烟横谷口，桃花水涨溪头。有客寻真无路，满地白云自流。
易掷千金大海，难抛万卷填胸。未敢望他干慧，且求暂落顽空。
莫倚青天长在，四禅始免风轮。不生自然不灭，无患须解无身。
绕屋一湾流水，隔溪数点青山。白云有意相待，野老无心自閒。
山苍苍兮白云，白杨风兮夕曛。怀伊人兮终古，秋吾黍兮春芹。
结琼枝兮若屏，岁云暮兮青青。春风起兮烟雾，翠为雨兮载零。
帘外漏传疏雨，篱边风递幽香。明日使君归去，一方月照空梁。
天地人间逆旅，利名水上浮沤。两眼古今何处，一鞭南北神州。
霜空归鸟断续，霁日孤云往还。短发醉歌舜代，生涯迟暮青山。
稚子闲来弄影，丈人于此逃名。高枕独看春雨，沧涨几濯尘缨。
生事庭前流水，世情竹外青山。抱膝长吟梁父，为园不闭柴关。
长江万里扁舟，春水孤烟白鸥。何处高人持钓，百年吾道沧洲。
江北江南春去，园林无数花飞。萋萋芳草满路，何事王孙未归。
二月平分昼夜，三春忙度光阴。不知花落多少，但见千溪绿深。
径来羊仲求仲，菊有黄花白花。昨日南山书到，折腰郎向谁家。
江上风波薄暮，天边云雨深秋。送君此日归去，楚水闽山共悠。
秋风燕子人家，细雨渔翁钓槎。日暮王孙何处，萋萋芳草天涯。
高阁寒江独眺，长天征雁孤飞。故人千里难见，客子三冬未归。
一见楼前雪色，因思溪上梅花。沧海怜余作客，何时共尔餐霞。
地僻应忘岁月，林幽自足烟霞。老僧静披多叶，童子閒扫落花。
棋罢吟残拄颊，天开日朗凭栏。赢得一双白眼，饱看万里青山。
四壁幽栖似斗，六时暝坐如僧。不管酒徒作闹，从它诗债相仍。
柴桑昔有渊明，罗浮今有伯声。千古共抱一石，两人同种三生。
竹影几帘红粉，荷香十里画船。欲寻歌处笑处，多在花边柳边。
帆底惊看风饱，船头又觉潮生。绣柱鳞鳞隐见，兰桡轧轧纵横。
江空林不受暑，亭小榻亦生凉。为语部蛙休聒，请看沟瘠常僵。
地僻墙皆蜗篆，林深叶半虫书。兀坐肘曾生柳，临流我亦是鱼。
山下一村雷雨，岩前几阵风云。人在翠微深处，披襟涤尽炎氛。
径转漫疑无路，林开忽复有天。立马层厓四望，山容雨过澄鲜。
萧散为官岁月，徘徊小阁清虚。入夜白云伴宿，怀仙青鸟衔书。
绿竹家家临水，红蕖处处翻风。烟淡青楼在画，溪清彩鹢行空。
月下壶觞乐甚，夜深灯火归迟。为报眠鸥宿鹭，休惊品竹弹丝。
戴胜啼残宿雨，荷锄斸破春云。垆侧新添数瓮，杖头无用半文。
野老今朝兴动，山僧昨日书来。白云一片扶杖，明月千峰入杯。
童子才安铛臼，东风已展旗枪。幽径踏云自掇，品泉邀客同尝。
兴来上客寻源，邀得素娥共酌。乘流泛木兰堂，引满倾金凿落。
细浪接三天水，閒身寄五湖船。惊饵鱼潜石底，忘机鸥立芦边。
渐觉少壮迈矣，何妨丘壑终焉。交游酒伴诗伴，踪迹花边柳边。
僧来有时鸣磬，客去经旬闭关。夜雨飞泉百道，秋风落落千山。
蹇劣徒悲浪迹，迂慵薄拟焚修。千秋脍炙平子，叙咏空闻四愁。
鸡逐晓风唤客，鸟衔夜月窥人。便寻家梦能几，况复醒来不真。
野旷青天作幕，烟深白日游丝。南车北马何极，春草秋花共驰。
拭目云飞在阙，惊心鸟语归林。谁云西向真乐，还忆东山卧深。
村树含烟似碧，山花有色无香。从春暂假风日，何物堪同雪霜。
铁错空怜彼错，金昏未解谁昏。忧天不可天问，知世还从世论。
斯晨斯夕求心，以雅以南自吟。一室悠悠望古，孤怀渺渺殊今。
清宵静几相对，落日茅檐自閒。知己何如浊酒，素交那似青山。
悬榻俗宾自少，居楼侠骨偏尊。只容明月入户，独许清风扫门。
风骤花颠欲舞，日斜鸟倦知还。乐事三杯白酒，生涯一片青山。
绿杨两树三树，白鸟一双二双。钓艇时横烟水，孤亭疑对春江。
风吹翠竹不绝，露滴空林有声。高岸古槐叶落，寒塘衰柳蝉鸣。
月始出林尚小，钟来越涧渐微。且留半户莫掩，少待片云未归。
破屋老僧两个，古木寒鸦几枝。前溪欲冻未冻，有人桥上行时。
九载不相闻，万里劳相寄。分明一照见肝肠，中间恍惚相思字。
采药楼船久去，传书青鸟不来。海水何时清浅，蟠桃几树花开。
日出长镵在手，独入千山万山。忽见桃花流水，谁知不是人间。
谷口惊湍雨歇，柳阴芳草春还。试问太平乐事，夕阳牛背青山。
雨过石生五色，云度山馀数层。时有炊烟出树，中多处士高僧。
东家西家看竹，南寺北寺题诗。欲问出门高兴，山中猿鹤幽期。
晚笔青山剩语，春沙白鹭馀杯。两岸落花芳草，满船明月归来。
鸟鸣不鸣山静，花落未落春迟。美人如云天际，芍药空留一枝。
屋后一湾流水，门前几点青山。云去月来桥上，鸟啼花落林间。
为看原上桑麻，小艇浮来落花。树杪云中僧寺，溪边竹里人家。
过雨渐消残暑，回飙初送早凉。捲帘独对芳树，拂席时焚好香。
两岸青山隐隐，一江白浪茫茫。烟树高低城郭，风帆远近舟航。
峭拔立云端，能生逆旅欢。但惜世无摩诘手，不能移向画图看。
绿树原头浅草，青山谷口飞花。记得南湖良夜，月明曾载琵琶。
李白桃红柳绿，山长水深日斜。旧日谁家燕子，今年飞去谁家。
鸟啼千树万树，云起前山后山。门外青春向晚，雨中游客西还。
白鹤久辞华表，青牛已度函关。五内天花未饱，麻鞋踏尽名山。
稚子自操井臼，老农共话桑麻。采药常随樵客，乘篮时造僧家。
官罢交游自绝，病闲琴酒相亲。门下惟饶饮客，坐中时有谈宾。
扫石旋铺琴席，临流试泛酒卮。山水依依可恋，风尘扰扰何为。
秋风华发相得，落日青山自寒。薄宦何如浊酒，故人谁在长安。
绿溪五里十里，隔水三家四家。借问先生何处，柴门流水桃花。
堕泪曲江秋燕，白头小范黄花。变雅三年破斧，续骚一部怀沙。
发薄未胜藤笠，身闲稳称秋衫。归梦一竿何处，荻花烟艇江南。
风度萧然尘表，姓名隐著图间。谓是竹中高士，何殊海外仙山。
石为刀，舟为砺。朝磨暮磨，人与之敝。舟石相磨，舟奈石何。
画角一声江郭，布帆几叠风亭。前日故人千里，倚楼依旧山青。
竟日帘高卷，轻寒似早秋。天际暮云稠。有人犹独立，小层楼。
莫向高楼望，东风去不归。小雨又丝丝。怎禁魂断也，上灯时。
仙人洗药池，时闻药香发。洗药仙人去不还，空池冷浸梅花月。
袖阔双鸾舞，帘深小燕栖。春尽更依依。如何骢马去，不知归。
郎似江边水，侬如江上花。花落水无涯。东风吹欲起，逐风斜。
落日乌啼影寂，春风鼠窜苔斑。只有千年旧瓦，曾覆当时玉颜。
夹岸芙蓉泣露，一行鸿雁吟秋。无限风前泪点，夕阳人倚西楼。
尾犯桃花水，江南好燕归。芳草恨春迟。东风齐着力，惜分飞。
出谷莺调舌，临风柳亸腰。重见合魂销。春江花月夜，殢人娇。
孤城日暮凝寒，整棹归人影乱。六年还往其间，几见渡头催唤。
未得竟寻丘壑，尚能小有林塘。不觉半生是梦，居然两鬓如霜。
秋霁瑶台晚眺，夜深便殿宵衣。神会园林妙趣，心勤一日万机。
花谢花开寒暑，雁来雁往春秋。惟有壶中日月，无今无古无休。
琴润音初涩，香寒篆易消。凉夜雨潇潇。窗前清可听，没芭蕉。
花影层层碎，炉烟细细吹。谁识恨千丝，只愁遮不断，两相思。
有分知侬瘦，何时共汝圆。妆罢黯留连，可怜空见惯，意难传。
弥望桑林吐叶，垂枝嫩碧初匀。竹舍正殷蚕务，天工雨露维均。
年丰足雨和时，谷贱家家展眉。专意民安物阜，先为德广恩施。
素手珠帘半卷，髻螺斜亸香肩。燕子不归春尽，玉池荷叶田田。
北阙三台五省，东山万壑千岩。琴书中有真味，风月外无多谈。
登玉座馀半席，香积饭惟一杯。可笑曼殊空利，区区却为食来。
寻常行处酒债，每日江头醉归。薄暮斜风细雨，长安一片花飞。
清光一片如洗，西去姮娥耐秋。可惜广寒人老，谁将玉斧再修。
静里离离新粉，动时细细清香。明月清风自在，红尘白日何妨。
泰山岩岩兮凌紫氛，中有群仙兮乘白云，陈金荐璧兮□□□。
肃肃兮飞奴，离尔俦兮别尔家。吁嗟尔劳兮，比鸿雁兮将书。
宅中为君。声之始。气和而应。律生子。四宫既作。阴阳理。
朱明在离。日长至。候气而动。徵为事。六乐成文。从之备。
可惜兮春光，芹泥香兮燕忙。花红兮水暖，望美人兮天一方。
看看，古岸何人把钓竿。云冉冉，水漫漫，明月芦花君自看。
北风萧骚兮吹逝波，英雄一去兮岁月多，路草青青兮游人过。
予在京江，盖惯识江南之秋。一成之去，而虚作十年之留也。
尽山河大地，只作一句道却。普使有情无情，同向句下明宗。
三十而惑，四十而不立。五十问天命如何，也是佳人也是贼。
幽兰兮谷中，芬独秀兮春风。援鸣琴兮搏拊，水泠泠兮山空。
我乘皓鸾，逍遥万里。下视九州，清虚无际。露泠泠，仙桂。
玄英纪运。冬冰折。物为音本。和且悦。穷高测深。长无绝。
初离蜀道心将碎，离恨绵绵，春日如年，马上时时闻杜鹃。
独倚危楼，十二珠帘挂，风萧飒。雨晴云乍，极目山如画。
江上《竹枝歌》，为君颦两蛾。秋风团扇底，零落黛痕多。
老竹空岩里，悬厓飞水前。欲识逍遥境，试读《逍遥篇》。
买妾千黄金，许身不许心。使君闻有妇，夜夜《白头吟》。
落日洞庭西，曾闻唱《竹枝》。十年江海别，风雨谩相思。
蚕则绩而蟹有匡。范则冠而蝉有绥。兄则死而子皋为之衰。
乐只君子，孰后孰先。显有嘉闻，于斯万年，维大夫之贤。
三山山下闲居士，巾履萧然。小醉闲眠。风引飞花落钓船。
不在四旁，亦非中央。个中生出老村汉，看尽桃花归故乡。
水遥花瞑。隔岸炊烟冷。十里垂杨摇嫩影。宿酒和愁都醒。
去又如何去。住又如何住。但得山花插满头。休问奴归处。
山无限。登山试望吴宫殿。吴宫殿。是藏深坞，是临清浅。
老境侵寻，衰残到今。霜须雪发春犹浅，壑眼岩眉秋更深。
静而不纷，野而不文。丘壑身心麋鹿共，江湖风月白鸥分。
瓶内水，松下经。有人来问，觌面相呈。白云散尽秋天青。
金以石试，人以言试。古人自谓全璧而归，不知身在草里。
元正启祚，万物咸新。衲僧拄杖黑■皴，不属阴阳别是春。
客来何闻，客去何嗔。左右前后惟此君。德不孤，必有邻。
淮水东注兮，惟禹之绩。古人不可及兮，吾独淹留其何得。
天中天，圣中圣。赞不及，述不尽。四海九州，一印印定。
声亦观，色亦观。空劫后，空劫前。风动尘起，山深水寒。
蒙却头，入正定。定眼忽开，有何所證。杨柳枝头春雨暝。
雨余鸟语凉，斜阳竹深见。频来非看花，借读《高僧传》。
云扬兮南山，河流兮潺湲。怀王孙兮不见，采薜荔兮烹兰。
月明兮峰景，既东兮复西指。佳期兮夕骋，扣环窦兮栖栖。
流浊兮濯足，源清兮濯缨。今之人兮不然，吾将询兮先生。
大鼎式虔且洁，髦士兮夙列。大性式洁且硕，髦士兮夙敕。
月皎皎兮路茫茫，遥望美人兮天一方，安得假翼兮飞在旁。
炭热盘不觉，炭销盘不知。劝君且住不须去，盘当再热时。
独漉独漉，水深没足。水中有泥不见玉，世上人心易翻覆。
操杵力不任，当垆心自鄙。花时掩关坐，焚香读《秋水》。
树归鸦噪环孤戍。钟寺远霞红。酒病怜寒瘦。残蕊共眉攒。
断肠人去春将半。归客倦花飞。小窗寒梦晓，谁与画愁眉。
白云孤映遥山碧。楼倚一天秋。断肠随雁断。来雁与书回。
断肠人恨馀香换。尘暗锁窗春。小花檐月晓。屏掩半山青。
山嵯峨兮谷逶迤，歌紫芝兮吹参差。怀美人兮不可以追。
南山兮北陇，相对兮碧崔嵬。青松兮白石，暮烟兮猿哀。
晓日兮花飞，晚风兮柳嘶。异趣兮同乐，之二虫兮何知。
达得真如理，三界唯心起。如今心地也无，六道凭谁拟。
刀不自割，水不自洗。山僧拄杖化为龙，吞却乾坤大地。
不在内，不在外，不在中间。朝看云冉冉，暮听水潺潺。
空将别泪，洒作人间雨。后会不知谁健，茱萸莫厌重看。
滔滔五溪一何深。鸟飞不度兽不敢临。嗟哉五溪多毒淫。
烟生遥岸隐，月落半崖阴。连山惊鸟乱，隔岫断猿吟。
岸曲丝阴聚，波移带影疏。还将眉里翠，来就镜中舒。
结叶还临影，飞香欲遍空。不意馀花落，翻沈露井中。
灵关九折险，蜀道二星遥。乘槎若有便，希泛广陵潮。
洛阳无大宅，长安乏主人。黄金销未尽，祗为酒家贫。
对酒但知饮，逢人莫强牵。倚炉便得睡，横瓮足堪眠。
昨夜瓶始尽，今朝瓮即开。梦中占梦罢，还向酒家来。
本逐征鸿去，还随落叶来。菊花应未满，请待诗人开。
日里飏朝彩，琴中伴夜啼。上林如许树，不借一枝栖。
窗里怜灯暗，阶前畏月明。不辞逢露湿，祗为重宵行。
霜重麟胶劲，风高月影圆。乌飞随帝辇，雁落逐鸣弦。
自君之出矣，明镜罢红妆。思君如夜烛，煎泪几千行。
低身锵玉佩，举袖拂罗衣。对檐疑燕起，映雪似花飞。
逐舞飘轻袖，传歌共绕梁。动枝生乱影，吹花送远香。
春苑月裴回，竹堂侵夜开。惊鸟排林度，风花隔水来。
何以辨灵应，事须得梯媒。自从灵响降，如有真人来。
酒尽君莫沽，壶倾我当发。城市多嚣尘，还山弄明月。
苦见人间世，思归洞里天。纵令山鸟语，不废野人眠。
我本邯郸士，祇役死河湄。不得家人哭，劳君行路悲。
花开满树红，花落万枝空。唯馀一孕在，明日定随风。
人世将天上，由来不可期。谁知一回顾，更作两相思。
雅篇忽见遗，婉□开缄发。惠风摇精思，琼蕊疑花□。
不惯人间别，多应忘别时。逢山又逢水，只畏却来迟。
乐禅心似荡，吾道不相妨。独悟歌还笑，谁言老更狂。
虏语嫌不学，胡音从不翻。说禅颠倒是，乐杀金王孙。
真隐须无矫，忘名要似愚。只将两条事，空却汉潜夫。
吾道本无我，未曾嫌世人。如今到城市，弥觉此心真。
只将陶与谢，终日可忘情。不欲多相识，逢人懒道名。
白云琅玕色，一片生虚无。此物若无心，若何卷还舒。
欹枕听寒更，寒更发还住。一夜千万声，几声到君处。
心地邪花放，五叶逐根随。共造无明业，见被业风吹。
菩提本无树，明镜亦无台。本来无一物，何处惹尘埃。
绕树栖难定，填河尚未期。旧来能□语，试为报归时。
穷花常闭户，秋城闻捣衣。树回早秋色，川长迟落晖。
携琴侍叔夜，负局访安期。不应题石壁，为记赏山时。
瀑溜晴疑雨，丛篁昼似昏。山中真可玩，暂请报王孙。
素丝带金地，窗间掬飞尘。偷得凤凰钗，门前乞行人。
万木秋霖后，孤山夕照馀。田园无岁计，寒近忆樵渔。
妾失鸳鸯伴，君方萍梗游。少年欢醉后，只恐苦相留。
心常名宦外，终不耻狂游。误入桃源里，仙家争肯留。
欲使传消息，空书意不任。寄君明月镜，偏照故人心。
共得烟霞径，东归山水游。萧萧望林夜，寂寂坐中秋。
一尉惭梅福，三年愧孟光。此情何所喻，川上有鸳鸯。
峰峦多秀色，松桂足清声。自有山林趣，全忘城阙情。
既食丈人粟，又饱丈人刍。今日相偿了，永离三恶途。
树下彼何人，不语真吾好。语若及日中，烟霏谢成宝。
丁与水同宫，王将耳口同。尹来居口上，山岫获重重。
本来无一物，亦无尘可拂。若能了达此，不用坐兀兀。
绰约离尘世，从容上太清。云衣无绽日，鹤驾没遥程。
将船何处去，送客小回南。有时逢恶客，还家亦少酣。
寺隔残潮去，采药过泉声。林塘秋半宿，风雨夜深来。
君念世上川，嗟予老瘴天。那堪十日内，又长白头年。
一日今年始，一年前事空。凄凉百年事，应与一年同。
闻君新酒熟，况值菊花秋。莫怪平生志，图销尽日愁。
倦寝数残更，孤灯暗又明。竹梢馀雨重，时复拂帘惊。
重叠鱼中素，幽缄手自开。斜红馀泪迹，知著脸边来。
被色空成象，观空色异真。自悲人是假，那复假为人。
多病苦虚羸，晴明强展眉。读书心绪少，闲卧日长时。
富贵年皆长，风尘旧转稀。白头方见绝，遥为一沾衣。
尔是无心水，东流有恨无。我心无说处，也共尔何殊。
檐碍修鳞亚，霜侵簇翠黄。唯馀入琴韵，终待舜弦张。
平生本多思，况复老逢春。今日梅花下，他乡值故人。
分从幽显隔，岂谓有佳期。宁辞重重别，所叹去何之。
映水色不别，向月光还度。倾在荷叶中，有时看是露。
桥上车马发，桥南烟树开。青山斜不断，迢递故乡来。
山中砖塔闭，松下影堂新。恨不生前识，今朝礼画身。
雨中梨果病，每树无数个。小儿出入看，一半鸟啄破。
双峰褐衣久，一磬白眉长。谁识野人意，徒看春草芳。
枫林已愁暮，楚水复堪悲。别后冷山月，清猿无断时。
时与醉林壑，因之堕农桑。槐烟渐含夜，楼月深苍茫。
久客逢馀闰，他乡别故人。自然堪下泪，谁忍望征尘。
江上风烟积，山幽云雾多。送君南浦外，还望将如何。
野烟含夕渚，山月照秋林。还将中散兴，来偶步兵琴。
丘壑经涂赏，花柳遇时春。相逢今不醉，物色自轻人。
山泉两处晚，花柳一园春。还持千日醉，共作百年人。
物外山川近，晴初景霭新。芳郊花柳遍，何处不宜春。
小径偏宜草，空庭不厌花。平生诗与酒，自得会仙家。
云间征思断，月下归愁切。鸿雁西南飞，如何故人别。
风俗今和厚，君王在穆清。行看采华曲，尽是泰阶平。
啼莺绿树深，语燕雕梁晚。不省出门行，沙场知近远。
君自故乡来，应知故乡事。来日绮窗前，寒梅着花未。
绿艳闲且静，红衣浅复深。花心愁欲断，春色岂知心。
日日采莲去，洲长多暮归。弄篙莫溅水，畏湿红莲衣。
山中相送罢，日暮掩柴扉。春草明年绿，王孙归不归。
宫殿生秋草，君王恩幸疏。那堪闻凤吹，门外度金舆。
城隅一分手，几日还相见。山中有桂花，莫待花如霰。
空山不见人，但闻人语响。返景入深林，复照青苔上。
吹箫凌极浦，日暮送夫君。湖上一回首，青山卷白云。
君家云母障，时向野庭开。自有山泉入，非因采画来。
与君青眼客，共有白云心。不相东山去，日令春草深。
猿吟一何苦，愁朝复悲夕。莫作巫峡声，肠断秋江客。
纵步不知远，夕阳犹未回。好花随处发，流水趁人来。
初映钩如线，终衔镜似钩。远澄秋水色，高倚晓河流。
官荣多所系，闲居亦愆期。高阁犹相望，青山欲暮时。
山月皎如烛，风霜时动竹。夜半鸟惊栖，窗间人独宿。
不寐倦长更，披衣出户行。月寒秋竹冷，风切夜窗声。
山高鸣过雨，涧树落残花。非关春不待，当由期自赊。
势从千里奔，直入江中断。岚横秋塞雄，地束惊流满。
远听江上笛，临觞一送君。还愁独宿夜，更向郡斋闻。
明从何处去，暗从何处来。但觉年年老，半是此中催。
绛树无花叶，非石亦非琼。世人何处得，蓬莱石上生。
失侣度山觅，投林舍北啼。今将独夜意，偏知对影栖。
高阁渐凝露，凉叶稍飘闱。忆在南宫直，夜长钟漏稀。
去马嘶春草，归人立夕阳。元知数日别，要使两情伤。
复寄满瓢去，定见空瓢来。若不打瓢破，终当费酒材。
故园眇何处，归思方悠哉。淮南秋雨夜，高斋闻雁来。
兹楼日登眺，流岁暗蹉跎。坐厌淮南守，秋山红树多。
林中观易罢，溪上对鸥闲。楚俗饶辞客，何人最往还。
此瓢今已到，山瓢知已空。且饮寒塘水，遥将回也同。
时节变衰草，物色近新秋。度月影才敛，绕竹光复流。
秋山僧冷病，聊寄三五杯。应泻山瓢里，还寄此瓢来。
斜月才鉴帷，凝霜偏冷枕。持情须耿耿，故作单床寝。
万里人南去，三春雁北飞。不知何岁月？得与尔同归。
杨柳黄金穗，梧桐碧玉枝。春来消息断，早晚是归期。
柳色烟相似，梨花雪不如。春风真有意，一一丽皇居。
九重青琐闼，百尺碧云楼。明月秋风起，珠帘上玉钩。
一夜好风吹，新花一万枝。风前调玉管，花下簇金羁。
去年留不住，年来也任他。当垆一榼酒，争奈两年何。
老来经节腊，乐事甚悠悠。不及儿童日，都卢不解愁。
人生都几日，一半是离忧。但有尊中物，从他万事休。
昨夜霜月明，果有清音生。便欲走相和，愁闻寒玉声。
十二街如市，红尘咽不开。洒蹄骢马汗，没处看花来。
野幕敞琼筵，羌戎贺劳旋。醉和金甲舞，雷鼓动山川。
孤鸾将鹤群，晴日丽春云。何幸晚飞者，清音长此闻。
有月曾同赏，无秋不共悲。如何与君别，又是菊花时。
方池开晓色，圆月下秋阴。已乘千里兴，还抚一弦琴。
绝顶横临日，孤峰半倚天。裴回拜真老，万里见风烟。
卜筑郊原古，青山无四邻。扶疏绕屋树，寂寞独归人。
一叶随西风，君行亦向东。知妾飞书意，无劳待早鸿。
明日添一岁，端忧奈尔何。冲寒出洞口，犹校夕阳多。
病来胜未病，名缚便忘名。今日甘为客，当时注悯征。
驿步堤萦阁，军城鼓振桥。鸥和湖雁下，雪隔岭梅飘。
落叶频惊鹿，连峰欲映雕。此生诗病苦，此病更萧条。
茶爽添诗句，天清瑩道心。只留鹤一只，此外是空林。
幽径入桑麻，坞西逢一家。编篱薪带茧，补屋草和花。
景物皆难驻，伤春复怨秋。旋书红叶落，拟画碧云收。
花缺伤难缀，莺喧奈细听。惜春春已晚，珍重草青青。
乱后他乡节，烧残故国春。自怜垂白首，犹伴踏青人。
率怕人言谨，闲宜酒韵高。山林若无虑，名利不难逃。
今日山晴后，残蝉菊发时。登楼见秋色，何处最相思。
衰鬓千茎雪，他乡一树花。今朝与君醉，忘却在长沙。
遗殿空长闭，乘鸾自不回。至今荒草上，寥落旧花开。
岸芳春色晓，水影夕阳微。寂寂深烟里，渔舟夜不归。
杳杳疏钟发，因风清复引。中宵独听之，似与东林近。
横遮野水石，前带荒村道。来往见愁人，清风柳阴好。
归鸟入平野，寒云在远村。徒令睇望久，不复见王孙。
关河月未晓，行子心已急。佳人无一言，独背残灯泣。
遥羡青云里，祥鸾正引雏。自怜沧海伴，老蚌不生珠。
云雨三年别，风波万里行。愁来正萧索，况见古人名。
雪散因和气，冰开得暖光。春销不得处，唯有鬓边霜。
朝憎莺百啭，夜妒燕双栖。不惯经春别，谁知到晓啼。
江人授衣晚，十月始闻砧。一夕高楼月，万里故园心。
绿蚁新醅酒，红泥小火垆。晚来天欲雪，能饮一杯无。
自嗟名利客，扰扰在人间。何事长淮水，东流亦不闲。
百年愁里过，万感醉中来。惆怅城西别，愁眉两不开。
门闭仍逢雪，厨寒未起烟。贫家重寥落，半为日高眠。
南浦凄凄别，西风袅袅秋。一看肠一断，好去莫回头。
尊里看无色，杯中动有光。自君抛我去，此物共谁尝。
世上强欺弱，人间醉胜醒。自君抛我去，此语更谁听。
老去唯耽酒，春来不著家。去年来校晚，不见洛阳花。
萧散弓惊雁，分飞剑化龙。悠悠天地内，不死会相逢。
清风吹枕席，白露湿衣裳。好是相亲夜，漏迟天气凉。
渐老只谋欢，虽贫不要官。唯求造化力，试为驻春看。
郭外迎人月，湖边醒酒风。谁留使君饮，红烛在舟中。
长夜君先去，残年我几何。秋风满衫泪，泉下故人多。
悔别故山远，愁行归路迟。云峰杂满眼，不当隐沦时。
一为趋走吏，尘土不开颜。孤负平生眼，今朝始见山。
白社羁游伴，青门远别离。浮名相引住，归路不同归。
叶声落如雨，月色白似霜。夜深方独卧，谁为拂尘床。
闲骑小步马，独绕万年枝。尽日看花足，君王自不知。
玉枕寐不足，宫花空触檐。梁间燕不睡，应怪夜明帘。
刻石书离恨，因成别后悲。莫言春茧薄，犹有万重思。
一勺如琼液，将愚拟望贤。欲知心不变，还似饮贪泉。
疏杉低通滩，冷鹭立乱浪。草彩欲夷犹，云容空澹荡。
念尔风雅魄，幽咽犹能文。空令伤魂鸟，啼破山边坟。
海门连洞庭，每去三千里。十载一归来，辛苦潇湘水。
泪乾红落脸，心尽白垂头。自此方知怨，从来岂信愁。
渺渺戍烟孤，茫茫塞草枯。陇头那用闭，万里不防胡。
片帆何处去，匹马独归迟。惆怅江南北，青山欲暮时。
月明花满地，君自忆山阴。谁遣因风起，纷纷乱此心。
日暮苍山远，天寒白屋贫。柴门闻犬吠，风雪夜归人。
帝子不可见，秋风来暮思。婵娟湘江月，千载空蛾眉。
悠悠白云里，独住青山客。林下昼焚香，桂花同寂寂。
一株新柳色，十里断孤城。为近东西路，长悬离别情。
风艳霏霏去，羁人处处游。明年纵相见，不在此枝头。
昨日胜今日，今年老去年。黄河清有日，白发黑无缘。
心为明时尽，君门尚不容。田园迷径路，归去欲何从。
物情良可见，人事不胜悲。莫恃朝荣好，君看暮落时。
世路山河险，君门烟雾深。年年上高处，未省不伤心。
江海多豪气，朝廷有直声。何言马蹄下，一旦是佳城。
如何赠琴日，已是绝弦时。无复双金报，空馀挂剑悲。
轻飞不假风，轻落不委地。撩乱舞晴空，发人无限思。
嘶马立未还，行舟路将转。江头瞑色深，挥袖依稀见。
今日转船头，金乌指西北。烟波与春草，千里同一色。
月殿移椒壁，天花代舜华。唯馀采香径，一带绕山斜。
万姓厌干戈，三边尚未和。将军誇宝剑，功在杀人多。
擢擢当轩竹，青青重岁寒。心贞徒见赏，箨小未成竿。
明月斜，秋风冷。今夜故人来不来，教人立尽梧桐影。
愁云重拂地，飞雪乱遥程。莫虑前山暗，归人正眼明。
新浴振轻衣，满堂寒月色。主人有美酒，况是曾相识。
路行三蜀尽，身及一阳生。赖有残灯火，相依坐到明。
自从君去夜，锦幌孤兰麝。欹枕对银缸，秦筝绿窗下。
梦里君王近，宫中河汉高。秋风能再热，团扇不辞劳。
马识青山路，人随白浪船。别君犹有泪，学道谩经年。
连檐对双树，冬翠夏无尘。未肯惭桃李，成阴不待春。
楼居半池上，澄影共相空。谢守题诗处，莲开净碧中。
秋台好登望，菡萏发清池。半似红颜醉，凌波欲暮时。
马足早尘深，飘缨又满襟。吾师有甘露，为洗此时心。
空闺灭烛后，罗幌独眠时。泪尽肠欲断，心知人不知。
秋风一夜至，吹尽后庭花。莫作经时别，西邻是宋家。
独自披衣坐，更深月露寒。隔帘肠欲断，争敢下阶看。
随风柳絮轻，映日杏花明。无奈花深处，流莺三数声。
十年曾一别，征路此相逢。马首向何处，夕阳千万峰。
猿声到枕上，愁梦纷难理。寂寞深夜寒，青霜落秋水。
二八谁家女，漂来倚岸芦。鸟窥眉上翠，鱼弄口傍珠。
新秋弦管清，时转遏云声。曲尽不知处，月高风满城。
逸足还同骥，奇毛自偶麟。欲知花迹远，云影入天津。
明月双溪水，清风八咏楼。昔年为客处，今日送君游。
人惊此路险，我爱山前深。犹恐佳趣尽，欲行且沈吟。
隐隐隔千里，巍巍知几重。平时未能去，梦断一声钟。
歌舞须连夜，神仙莫放归。参差随暮雨，前路湿人衣。
树闲烟不破，溪静鹭忘飞。更爱幽奇处，斜阳艳翠微。
鸾死铅妆歇，人亡锦字空。悲端若能减，渭水亦应穷。
东望望长安，正值日初出。长安不可见，喜见长安日。
长安何处在，只在马蹄下。明日归长安，为君急走马。
强欲登高去，无人送酒来。遥怜故园菊，应傍战场开。
醉后未能别，待醒方送君。看君走马去，直上天山云。
野寺荒台晚，寒天古木悲。空阶有鸟迹，犹似造书时。
高住最高处，千家恒眼前。题诗饮酒后，只对诸峰眠。
沙上见日出，沙上见日没。悔向万里来，功名是何物。
东望何悠悠，西来昼夜流。岁月既如此，为心那不愁。
触处寻芳树，都虑少物华。试从香处觅，正值可怜花。
花前始相见，花下又相送。何必言梦中，人生尽如梦。
紫禁香如雾，青天月似霜。云韶何处奏，祗是在朝阳。
莫问苍梧远，而今世路难。胡尘不到处，即是小长安。
青青树中草，托根非不危。草生树却死，荣枯君可知。
入夜秋砧动，千声起四邻。不缘楼上月，应为陇头人。
侬居石城下，郎到石城游。自郎石城出，长在石城头。
杨柳千寻色，桃花一苑芳。风吹入帘里，唯有惹衣香。
万里边城远，千山行路难。举头惟见月，何处是长安。
不见心相许，徒云脚漫勤。摘荷空摘叶，是底采莲人。
黄花宜泛酒，青岳好登高。稽首明廷内，心为天下劳。
晚节欢重九，高山上五千。醉中知遇圣，梦里见寻仙。
天德平无外，关门东复西。不将千里隔，何用一丸泥。
白首看黄叶，徂颜复几何。空惭棠树下，不见政成歌。
秋阴士多感，雨息夜无尘。清樽宜明月，复有平生人。
今日此相送，明年此相待。天上客星回，知君渡东海。
调与时人背，心将静者论。终年帝城里，不识五侯门。
年年人自老，日日水东流。庭芳自摇落，永念结中肠。
去岁无田种，今春乏酒材。从他花鸟笑，佯醉卧楼台。
清净当深处，虚明向远开。卷帘无俗客，应只见云来。
山中春已晚，处处见花稀。明日来应尽，林间宿不归。
维舟登野岸，因访故人居。乱后知何处，荆榛匝弊庐。
一种和风至，千花未放妍。草心并柳眼，长是被恩先。
徵赋常登限，名山管最多。吏闲民讼少，时得访烟萝。
群木方憎雪，开花长在先。流莺与舞蝶，不见许因缘。
茅许仙踪在，烟霞一境清。夷希何许叩，松径月空明。
颜色尤难近，馨香不易通。朱门金锁隔，空使怨春风。
九日龙山饮，黄花笑逐臣。醉看风落帽，舞爱月留人。
巴水急如箭，巴船去若飞。十月三千里，郎行几岁归。
不向东山久，蔷薇几度花。白云还自散，明月落谁家。
昨夜梁园里，弟寒兄不知。庭前看玉树，肠断忆连枝。
南登杜陵上，北望五陵间。秋水明落日，流光灭远山。
船下广陵去，月明征虏亭。山花如绣颊，江火似流萤。
谈笑三军却，交游七贵疏。仍留一只箭，未射鲁连书。
美人捲珠帘，深坐颦蛾眉。但见泪痕湿，不知心恨谁。
水如一匹练，此地即平天。耐可乘明月，看花上酒船。
白发三千丈，缘愁似个长。不知明镜里，何处得秋霜。
水国秋风夜，殊非远别时。长安如梦里，何日是归期。
惭君能卫足，叹我远移根。白日如分照，还归守故园。
湖阔数千里，湖光摇碧山。湖西正有月，独送李膺还。
玉阶生白露，夜久侵罗袜。却下水精帘，玲珑望秋月。
海客乘天风，将船远行役。譬如云中鸟，一去无踪迹。
樵采徒为禁，英威岂得从。定知□路蚁，不畏水中龙。
江沉沉兮雨凄凄，洲渚没兮玄云低，伤别心兮闻鼓鼙。
幽人惜春暮，潭上折芳草。佳期何时还，欲寄千里道。
阮客身何在，仙云洞口横。人间不到处，今日此中行。
鸳鸯离别伤，人意似鸳鸯。试取鸳鸯看，多应断寸肠。
自君之出矣，鸾镜空尘生。思君如明月，明月逐君行。
妾命何太薄，不及宫中水。时时对天颜，声声入君耳。
佛从何方来？灭向何方去？既言常住世，佛今在何处？
避贤初罢相，乐圣且衔杯。为问门前客，今朝几个来。
湘江斑竹枝，锦翅鹧鸪飞。处处湘云合，郎从何处归。
野坐分苔席，山行绕菊丛。云衣惹不破，秋色望来空。
畏老身全老，逢春解惜春。今年看花伴，已少去年人。
一鸟如霜雪，飞向白楼前。问君何以至，天子太平年。
今日忆君处，忆君君岂知。空馀暗尘字，读罢泪仍垂。
春日在天涯，天涯日又斜。莺啼如有泪，为湿最高花。
风露澹清晨，帘间独起人。莺花啼又笑，毕竟是谁春。
帘垂幕半卷，枕冷被仍香。如何为相忆，魂梦过潇湘。
无赖夭桃面，平明露井东。春风为开了，却拟笑春风。
闻道成都酒，无钱亦可求。不知将几斗，销得此来愁。
别来花照路，别后露垂叶。歌舞须及时，如何坐悲妾。
素腕撩金索，轻红约翠纱。不如栏下水，终日见桃花。
客愁看柳色，日日逐春长。凭送湘流水，绵绵入帝乡。
借问蓬莱水，谁逢清浅年。伤心云梦泽，岁岁作桑田。
益愧千金少，情将一饭殊。恨无泉客泪，尽泣感恩珠。
不见休上人，空伤碧云思。何处开宝书，秋风海光寺。
岭外音书绝，经冬复历春。近乡情更怯，不敢问来人。
自觉劳乡梦，无人见客心。空馀庭草色，日日伴愁襟。
自从君弃妾，憔悴不羞人。唯馀坏粉泪，未免映衫匀。
日落众山昏，萧萧暮雨繁。那堪两处宿，共听一声猿。
东来万里客，乱定几年归。肠断江城雁，高高正北飞。
万国尚防寇，故园今若何。昔归相识少，早已战场多。
江上亦秋色，火云终不移。巫山犹锦树，南国且黄鹂。
每恨陶彭泽，无钱对菊花。如今九日至，自觉酒须赊。
病减诗仍拙，吟多意有馀。莫看江总老，犹被赏时鱼。
江边踏青罢，回首见旌旗。风起春城暮，高楼鼓角悲。
三月雪连夜，未应伤物华。只缘春欲尽，留著伴梨花。
云阔烟深树，江澄水浴秋。美人何处在，明月万山头。
篱东菊径深，折得自孤吟。雨中衣半湿，拥鼻自知心。
凿破苍苔地，偷他一片天。白云生镜里，明月落阶前。
竹浊蟠小径，屈折斗蛇来。三年得归去，知绕几千回。
好鸟疑敲磬，风蝉认轧筝。修篁与嘉树，偏倚半岩生。
暮景千山雪，春寒百尺楼。独登还独下，谁会我悠悠。
含烟一株柳，拂地摇风久。佳人不忍折，怅望回纤手。
五里复五里，去时无住时。日将家渐远，犹恨马行迟。
茅屋深湾里，钓船横竹门。经营衣食外，犹得弄儿孙。
朝喜花艳春，暮悲花委尘。不悲花落早，悲妾似花身。
大海波涛浅，小人方寸深。海枯终见底，人死不知心。
有意莲叶间，瞥然下高树。擘破得全鱼，一点翠光去。
岁去愁终在，春还命不来。长吁问丞相，东阁几时开。
粉落空床弃，尘生故箧留。先来无一半，情断不胜愁。
花落千回舞，莺声百啭歌。还同异方乐，不奈客愁多。
山水路悠悠，逢滩即殢留。西江风未便，何日到荆州。
霜树鸟栖夜，空街雀报明。碧山相倚暮，归雁一行斜。
风鸣云外钟，鹤宿千年松。相思杳不见，月出山重重。
秾光醉兮，昏绵绵焉。与久乐万年春，留连兮其未央。
日暮远天青，霜风入后庭。洞房寒未掩，砧杵夜泠泠。
息燕归檐静，飞花落院闲。不愁愁自著，谁道忆乡关。
人坐青楼晚，莺语百花时。愁多人易老，断肠君不知。
怀印喜将归，窥巢恋且依。自知栖不定，还欲向南飞。
岁穷惟益老，春至却辞家。可惜东园树，无人也作花。
君为河边草，逢春心剩生。妾如台上镜，得照始分明。
托根虽异所，飘叶早相依。因风若有便，更共入云飞。
我心岂不平，我目自不明。徒云备双足，天下何由行。
春风等君意，亦解欺桃李。写得去时真，归来不相似。
嫁得金吾子，常闻轻薄名。君心如不重，妾腰徒自轻。
静烟临碧树，残雪背晴楼。冷天侵极戍，寒月对行舟。
相对莫辞贫，蓬蒿任塞门。无情是金玉，不报主人恩。
酒旗菰叶外，楼影浪花中。醉帆张数幅，唯待鲤鱼风。
闲吟鲍照赋，更起屈平愁。莫引西风动，红衣不耐秋。
妾住东湖下，郎居南浦边。闲临烟水望，认得采菱船。
桂冷微停素，峰乾不遍岚。何溪背林处，犹覆定僧庵。
南北路何长，中间万弋张。不知烟雾里，几只到衡阳。
岁月如流迈，春尽秋已至。荧荧条上花，零落何乃驶。
鱼戏莲叶西，盘盘舞波急。潜依曲岸凉，正对斜光入。
莫叹将军逼，将军要却敌。城高功亦高，尔命何劳惜。
落日早蝉急，客心闻更愁。一声来枕上，梦里故园秋。
连骑出都门，秋蝉噪高柳。落日辞故人，自醉不关酒。
露下瑶簪湿，云生石室寒。星坛鸾鹤舞，丹灶虎龙蟠。
落叶聚还散，征禽去不归。以我穷途泣，沾君出塞衣。
有道君匡国，无闷余在林。白云峨眉上，岁晚来相寻。
十年劳远别，一笑喜相逢。又上青山去，青山千万重。
生值揖逊历，长歌东南春。钓鳌年三十，未见天子巡。
婵娟越机里，织得双栖凤。慰此殊世花，金梭忽停弄。
朝为杨柳色，暮作芙蓉好。春风若有情，江山相逐老。
朝见青山雪，暮见青山云。云山无断绝，秋思日纷纷。
莫以真留妾，从他理管弦。容华难久驻，知得几多年。
可惜春时节，依前独自游。无端两行泪，长只对花流。
风兰舞幽香，雨叶堕寒滴。美人来不来，前山看向夕。
楚血未乾衣，荆虹尚埋辉。痛玉不痛身，抱璞求所归。
一夕九起嗟，梦短不到家。两度长安陌，空将泪见花。
试妾与君泪，两处滴池水。看取芙蓉花，今年为谁死。
北涧流恒满，浮舟触处通。沿洄自有趣，何必五湖中。
君登青云去，予望青山归。云山从此别，泪湿薜萝衣。
游人武陵去，宝剑直千金。分手脱相赠，平生一片心。
移舟泊烟渚，日暮客愁新。野旷天低树，江清月近人。
日暮田家远，山中勿久淹。归人须早去，稚子望陶潜。
花伴成龙竹，池分跃马溪。田园人不见，疑向洞中栖。
道是无为道，修人自有为。假即无头数，真中实是稀。
夜静琴还静，年春酒复春。何曾山水地，风月不□□。
南征复北还，扰扰百年间。自笑红尘里，生涯不暂闲。
劝君金屈卮，满酌不须辞。花发多风雨，人生足别离。
西塞长云尽，南湖片月斜。漾舟人不见，卧入武陵花。
即心元是佛，不悟而自屈。我知定慧因，双修离诸物。
愁将万里身，来伴看花人。何事独惆怅，故园还又春。
别路垂杨柳，秋风凄管弦。青楼君去后，明月为谁圆。
尽道丰年瑞，丰年事若何。长安有贫者，为瑞不宜多。
累年无的信，每夜望边城。袖掩千行泪，书封一尺金。
霜月夜裴回，楼中羌笛催。晓风吹不尽，江上落残梅。
我有一端绮，花彩鸾凤群。佳人金错刀，何以裁此文。
入谷多春兴，乘舟棹碧浔。山云昨夜雨，溪水晓来深。
春来南雁归，日去西蚕远。妾思粉何极，客游殊未返。
青鹢苦幽独，隔江相对稀。夜寒芦叶雨，空作一声归。
独负千金价，应从买笑来。秖持难发口，经为几人开。
细雨湿萋萋，人稀江日西。春愁肠已断，不在子规啼。
欲转声犹涩，将飞羽未调。高风不藉便，何处得迁乔。
江南孟秋天，稻花白如毡。素腕惭新藕，残妆妒晚莲。
欲啭声犹涩，将飞羽未调。高风不借便，何处得迁乔。
一粒红稻饭，几滴牛颔血。珊瑚枝下人，衔杯吐不歇。
故园归未得，此日意何伤。独坐水边草，水流春日长。
卧来扶不起，唯向主人嘶。惆怅东郊道，秋来雨作泥。
献寿人皆庆，南山复北堂。从今千万日，此日又初长。
我住浙江西，君去浙江东。日日心来往，不畏浙江风。
红颜感暮花，白日同流水。思君如孤灯，一夜一心死。
窗牖月色多，坐卧禅心静。青鬼来试人，夜深弄灯影。
三复招隐吟，不知寒夜深。看看西来月，移到青天心。
敢嗟君不怜，自是命不谐。著破三条裾，却还双股钗。
夜吟秋山上，袅袅秋风归。月色清且冷，桂香落人衣。
溪路千里曲，哀猿何处鸣。孤臣泪已尽，虚作断肠声。
湘水风日满，楚山朝夕空。连峰虽已见，犹念长云中。
霜风惊度雁，月露皓疏林。处处砧声发，星河秋夜深。
千年古貌多，八月秋涛晚。偶被主人留，那知来近远。
散点空阶下，闲凝细雨中。那能久相伴，嗟尔殢秋风。
落日事搴陟，西南投一峰。诚知秋水浅，但怯无人踪。
高山迥欲登，远水深难渡。杳杳复漫漫，行人别家去。
陇首怨西征，岭南雁北顾。行人与流水，共向闽中去。
泉疑横琴膝，花黏漉酒巾。杯中不觉老，林下更逢春。
流莺拂绣羽，二月上林期。待雪销金禁，衔花向玉墀。
晓发梳临水，寒塘坐见秋。乡心正无限，一雁度南楼。
我昔胜君昔，君今胜我今。人生一世事，何用苦相侵。
日落江路黑，前村人语稀。几家深树里，一火夜渔归。
写月无芳桂，照日有花菱。不持光谢水，翻将影学冰。
天若无雪霜，青松不如草。地若无山川，何人重平道。
狂风拔倒树，树倒根已露。上有数枝藤，青青犹未悟。
小院无人夜，烟斜月转明。清宵易惆怅，不必有离情。
随梦入池塘，无心在金谷。春风自年年，吹遍天涯绿。
玉人下瑶台，香风动轻素。画角弄江城，鸣珰月中堕。
相聚即为邻，烟火自成簇。约伴过前溪，撑破蘼芜绿。
金谷风露凉，绿珠醉初醒。珠帐夜不收，月明堕清影。
兰阶兔月斜，银烛半含花。自怜长夜客，泉路以为家。
四海游长倦，百年愁半侵。赖窥明镜里，时见丈夫心。
登岩背山河，立石秋风里。隐见浙江涛，一尺东沟水。
远羡五云路，逶迤千骑回。遗簪唯一去，贵赏不重来。
寄语闺中娘，颜色不常好。含笑对棘实，欢娱须是枣。
花池多芳水，玉杯挹赠郎。避人藏袖里，湿却素罗裳。
虽过老人宅，不解老人心。何事斜阳里，栽松欲待阴。
念远心如烧，不觉中夜起。桃花带露泛，立在月明里。
沙鸟浮还没，山云断复连。棹穿波底月，船压水中天。
四十归燕字，千年外始吟。已将书北岳，不用比南金。
十年磨一剑，霜刃未曾试。今日把似君，谁为不平事。
二句三年得，一吟双泪流。知音如不赏，归卧故山秋。
中夜忽自起，汲此百尺泉。林木含白露，星斗在青天。
九日不出门，十日见黄菊。灼灼尚繁英，美人无消息。
抱玉三朝楚，怀书十上秦。年年洛阳陌，花鸟弄归人。
秋至皆零落，凌波独吐红。托根方得所，未肯即随风。
邀欢空伫立，望美频回顾。何时复采菱，江中密相遇。
江水春沈沈，上有双竹林。竹叶坏水色，郎亦坏人心。
安得神仙术，试为施康济。使此平望村，如吾江子汇。
山雨夜来涨，喜鱼跳满江。岸沙平欲尽，垂蓼入船窗。
景夕残霞落，秋寒细雨晴。短缨何用濯，舟在月中行。
秋寒鹰隼健，逐雀下云空。知是江湖客，无心击塞鸿。
惜别远相送，却成惆怅多。独归回首处，争那暮山何。
采菊偏相忆，传香寄便风。今朝竹林下，莫使桂尊空。
倾酒向涟漪，乘流东去时。寸心同尺璧，投此报冯夷。
行背青山郭，吟当白露秋。风流无屈宋，空咏古荆州。
夜江清未晓，徒惜月光沈。不是因行乐，堪伤老大心。
箭漏日初短，汀烟草未衰。雨馀虽更绿，不是采蘋时。
牵路沿江狭，沙崩岸不平。尽知行处险，谁肯载时轻。
柳拂斜开路，篱边数户村。可能还有意，不掩向江门。
登舟非古岸，还似阻西陵。箕伯无多少，回头讵不能。
秋云久无雨，江燕社犹飞。却笑舟中客，今年未得归。
斗转月未落，舟行夜已深。有村知不远，风便数声砧。
渐觉江天远，难逢故国书。可能无往事，空食鼎中鱼。
滩浅争游鹭，江清易见鱼。怪来吟未足，秋物欠红蕖。
映竹疑村好，穿芦觉渚幽。渐安无旷土，姜芋当农收。
秋风动客心，寂寂不成吟。飞上危樯立，啼乌报好音。
海月非常物，等闲不可寻。披沙应有地，浅处定无金。
楼空人不归，云似去时衣。黄鹤无心下，长应笑令威。
静看秋江水，风微浪渐平。人间驰竞处，尘土自波成。
咫尺愁风雨，匡庐不可登。秖疑云雾窟，犹有六朝僧。
短楫休敲桂，孤根自驻萍。自怜非剑气，空向斗牛星。
高浪如银屋，江风一发时。笔端降太白，才大语终奇。
幸有烟波兴，宁辞笔砚劳。缘情无怨刺，却似反离骚。
平湖五百里，江水想通波。不奈扁舟去，其如决计何。
新野旧楼名，浔阳胜赏情。照人长一色，江月共凄清。
万木已清霜，江边村事忙。故溪黄稻熟，一夜梦中香。
一官叨下秩，九棘谢知音。芳草文园路，春愁满别心。
野竹通溪冷，秋泉入户鸣。乱来人不到，芳草上阶生。
艳静如笼月，香寒未逐风。桃花徒照地，终被笑妖红。
片霞照仙井，泉底桃花红。那知幽石下，不与武陵通。
池上静难厌，云间欲去晚。忽背夕阳飞，乘兴清风远。
远岫见如近，千里一窗里。坐来石上云，乍谓壶中起。
永日兴难忘，掇芳春陂曲。新晴花枝下，爱此苔水绿。
引蔓出云树，垂纶覆巢鹤。幽人对酒时，苔上闲花落。
穿云来自远，激砌流偏驶。能资庭户幽，更引海禽至。
春畦生百药，花叶香初霁。好容似风光，偏来入丛蕙。
白石盘盘磴，清香树树梅。山深不吟赏，辜负委苍苔。
此观十年游，此房千里宿。还来旧窗下，更取君书读。
旅雁迎风度，阶翻月露华。砧声鸣夜永，江上几多家。
登楼一南望，淮树楚山连。见雁无书寄，归吴定此年。
水浅鱼争跃，花深鸟竞啼。春光看欲尽，判却醉如泥。
三年离水石，一旦隐樵渔。为问青云上，何人识卷舒。
野水千年在，闲花一夕空。近来浮世狭，何似钓船中。
映水俱知笑，成蹊竟不言。即今无自在，高下任渠攀。
月暗送潮风，相寻路不通。菱歌唱不彻，知在此塘中。
归时日尚早，更欲向芳洲。渡口水流急，回船不自由。
汉使南还尽，胡中妾独存。紫台绵望绝，秋草不堪论。
遗却珊瑚鞭，白马骄不行。章台折杨柳，春日路傍情。
红颜称绝代，欲并真无侣。独有镜中人，由来自相许。
种棘遮蘼芜，畏人来采杀。比至狂夫还，看看几花发。
残阳楚水畔，独吊舜时人。不及庙前草，至今江上春。
烟外桡声远，天涯幽梦回。争知江上客，不是故乡来。
云日能催晓，风光不惜年。赖逢征客尽，归在落花前。
十载元正酒，相欢意转深。自量麋鹿分，只合在山林。
月上随人意，人闲月更清。朱楼高百尺，不见到天明。
古树春风入，阳和力太迟。莫言生意尽，更引万年枝。
雨足高田白，披蓑半夜耕。人牛力俱尽，东方殊未明。
日暮片帆落，江村如有情。独对沙上月，满船人睡声。
夜泊江门外，欢声月里楼。明朝归去路，犹隔洞庭秋。
花上断续雨，江头来去风。相思春欲尽，未遣酒尊空。
严妆垂玉箸，妙舞对清风。无复君王顾，春来起渐慵。
满地梨花白，风吹碎月明。大家寒食夜，独贮望乡情。
白鸟波上栖，见人懒飞起。为有求鱼心，不是恋江水。
月色明如昼，虫声入户多。狂夫自不归，满地无天河。
银缸照残梦，零泪沾粉臆。洞房犹自寒，何况关山北。
三月寒食时，日色浓于酒。落尽墙头花，莺声隔原柳。
下渚多风浪，莲舟渐觉稀。那能不相待，独自逆潮归。
千扉不当路，未似开一门。若遣绿珠丑，石家应尚存。
庭花已结子，岩花犹弄色。谁令生处远，用尽春风力。
郎有蘼芜心，妾有芙蓉质。不辞嫁与郎，筑城无休日。
筑人非筑城，围秦岂围我。不知城上土，化作宫中火。
一朵又一朵，并开寒食时。谁家不禁火，总在此花枝。
莲衣宜著雨，竹锡好随云。见鹤还应养，逢鸥自作群。
闻道黄花戍，频年不解兵。可怜闺里月，偏照汉家营。
山上天将近，人间路渐遥。谁当云里见，知欲渡仙桥。
路逢一老翁，两鬓白如雪。一里二里行，四回五回歇。
对酒何曾醉，寻僧未觉闲。无人不惆怅，终日见南山。
隔江看树色，沿月听歌声。不是长干住，那从此路行。
颜凋明镜觉，思苦白云知。沧洲迷钓隐，紫阁负僧期。
无花地亦香，有鹤松多直。向此奚必孤，山僧尽相识。
江乡十年别，京国累日同。在客几多事，俱付酒杯中。
骏马绣障泥，红尘扑四蹄。归时何太晚，日照杏花西。
楼上澹山横，楼前沟水清。怜山又怜水，两处总牵情。
虽可忘忧矣，其如作病何。淋漓满襟袖，更发楚狂歌。
泪滴珠难尽，容殊玉易销。傥随明月去，莫道梦魂遥。
无尘从不扫，有鸟莫令弹。若要添风月，应除数百竿。
新月迎宵挂，晴云到晚留。为遮西望眼，终是懒回头。
青青水中蒲，下有一双鱼。君今上陇去，我在与谁居。
青青水中蒲，长在水中居。寄语浮萍草，相随我不如。
一壶情所寄，四句意能多。秋到无诗酒，其如月色何。
乍似上青冥，初疑蹑菡萏。自无飞仙骨，欲度何由敢。
知音者诚希，念子不能别。行行天未晓，携酒踏明月。
客泪如危叶，长悬零落心。况是悲秋日，临风制不禁。
日过千万家，一家非所依。不及行尘影，犹随马蹄归。
夜雨空馆静，幽人起裴回。长安醉眠客，岂知新雁来。
百鸟有啼时，子规声不歇。春寒四邻静，独叫三更月。
春禽犹竞啭，夏木忽交阴。稍觉秋山远，俄惊冬霰深。
道士牛已至，仙家鸟亦来。骨为神不朽，眼向故人开。
已见池尽墨，谁言突不黔。漆身恩未报，貂裘弊岂嫌。
袅袅古堤边，青青一树烟。若为丝不断，留取系郎船。
那言柳乱垂，尽日任风吹。欲识千条恨，和烟折一枝。
野酌乱无巡，送君兼送春。明年春色至，莫作未归人。
雨绝苍苔地，月斜青草阶。蛩鸣谁不怨，况是正离怀。
敢竞桃李色，自呈刀尺功。蝶犹迷剪翠，人岂辨裁红。
无风才到地，有风还满空。缘渠偏似雪，莫近鬓毛生。
白露湿庭砌，皓月临前轩。此时去留恨，含思独无言。
世界莲花藏，行人香火缘。灯王照不尽，中夜寂相传。
好觅凌霜质，仍须带雨栽。须知剖竹日，便是看松来。
久喜房廊接，今成道路赊。明朝回首处，此地是天涯。
只谓一苍翠，不知犹数重。晚来云映处，更见两三峰。
夜情河耿耿，春恨草绵绵。唯有嫦娥月，从今照墓田。
红烛剪还明，绿尊添又满。不愁前路长，只畏今宵短。
花寒未聚蝶，色艳已惊人。悬知陌上柳，应妒手中春。
落日松风起，还家草露晞。云光侵履迹，山翠拂人衣。
映池同一色，逐吹散如丝。结阴既得地，何谢陶家时。
空阔湖水广，青荧天色同。舣舟一长啸，四面来清风。
归山深浅去，须尽丘壑美。莫学武陵人，暂游桃源里。
明流纡且直，绿筱密复深。一径通山路，行歌望旧岑。
归来无所利，骨肉亦不喜。黄犬却有情，当门卧摇尾。
花开不同赏，花落不同悲。欲问相思处，花开花落时。
那堪花满枝，翻作两相思。玉箸垂朝镜，春风知不知。
旧山诸隐沦，身在苦无身。莫锁白云路，白云多误人。
轧轧弄寒机，功多力渐微。惟忧机上锦，不称舞人衣。
单棹横疏雨，江滩秋泊时。花留身住越，月递梦还秦。
昔别容如玉，今来鬓若丝。泪痕应共见，肠断阿谁知。
朔风扣群木，岩霜凋百草。借问月中人，安得长不老。
月出照关山，秋风人未还。清光无远近，乡泪半书间。
手把杏花枝，未曾经别离。黄昏掩闺后，寂寞自心知。
离亭一会宿，能有几人同。莫以回车泣，前途不尽穷。
敝邑连山远，仙舟数刻同。多惭屡回首，前路在泥中。
画鹢春风里，迢遥去若飞。那能寄相忆，不并子猷归。
后会知不远，今欢亦愿留。江天梅雨散，况在月中楼。
雨落湿孤客，心惊比栖鸟。空阶夜滴繁，相乱应到晓。
浪息定何时，龙门到恐迟。轻舟不敢渡，空立望旌旗。
不作十日别，烦君此相留。雨馀江上月，好醉竹间楼。
野水连天碧，峰峦入海青。沧浪者谁子，一曲醉中听。
远道曳故屐，馀春会高斋。因言别离久，得尽平生怀。
佳山路不远，俗侣到常稀。及此烟霞暮，相看复欲归。
谪戍孤城小，思家万里遥。汉廷求卫霍，剑佩上青霄。
迤逦清居台，连延白云外。侧聆天上语，下视飞鸟背。
四方无事去，宸豫杪秋来。八水寒光起，千山霁色开。
石城古岸头，一望思悠悠。几许六朝事，不禁江水流。
簪组非无累，园林未是归。世喧长不到，何必故山薇。
暂别劳相送，佳期愿莫违。朱颜不须老，留取待郎归。
石城古岸头，一望思悠悠。几许六朝事，不禁江水流。
退能合天道，隐亦是人豪。借问祠前水，如今几个高。
遥闻捣药声，知有幽人家。相寻却无路，又隔一溪花。
纫草成春服，汲湘供晚炊。人间风浪险，醉里几曾知。
风波长不定，浪迹在天涯。莫怨身轻薄，前生是柳花。
一片相思木，声含古塞秋。琵琶是谁制，长拨别离愁。
红杏西邻树，过墙无数花。相烦问春色，端的属谁家。
衔得香泥去，花间日午时。玉人方睡起，莫讶卷帘迟。
朝来暮还去，寒潮不曾住。江水亦有情，佳期几番误。
山合云初尽，溪阴下夕阳。贪看无限好，柳底坐秋光。
独坐看花枝，无言双泪垂。痴婢不知意，问我心恨谁。
远山翠不减，满庭摇空青。坐对太古色，终日有馀情。
花边停骏马，柳外缆轻舟。湖内画船交，湖上骅骝骤。
晓风飘磬远，暮雪入廊深。念载禅房宿，慇勤自洗心。
海门棹驭出，鲸吼浪花飞。孔翠排旌盖，云昏黄鹤矶。
明月万山空，溪桥暗路通。不知何洞府？终夕坐松风。
水清滩自急，荡桨直须人。劝卿休恨水，多为不知津。
日净芙蓉远，春明芍药长。谁怜玉蝴蝶？正似锦鸳鸯。
问竹何年有，亲曾共岁寒。昨传新笋发，扶杖绕林看。
云里衡阳雁，网下武昌鱼。石门秋共远，江树雨余疏。
莲华被君采，莲实被君折。相牵俱如丝，如何能遽绝。
暮餐城南粥，朝踏城东尘。道人心似水，去住本无因。
流水云中响，青山树杪多。客行山水外，落日听吴歌。
把酒莫辞频，呼童更疾温。清明三月节，庭院又黄昏。
酒兴唯诗赖，诗怀实酒因。高吟到佳处，满酌岸清巾。
满酌莫宜侧，高歌不论声。醉时狂起舞，何必待鸡鸣。
灵邱状三秀，紫云覆其颠。易我朝生质，阅彼大椿年。
伊谁植斯桐，萋萋满幽谷。鸣凤久不闻，何当一来宿。
迎水地卑湿，仲冬连夜风。茅堂何以处，春在小炉红。
山中华盖洞，石气冷萧萧。不见眠云客，惟逢避雨樵。
十日九风雨，深秋独闭门。积阴须自散，倚杖望朝暾。
风叶高下落，秋砧远近闻。天涯多病客，倚杖看孤云。
随缘驻瓶锡，顶雪已差差。莫道禅非学，心空不废诗。
燕南春色老，燕北草初肥。露冷野花瘦，月明江树稀。
过雁三四声，相思千万里。策杖倚西风，行云渡秋水。
去雁失归群，孤声不可闻。一楼花外月，千里陇头云。
院僻人行少，垂杨覆地丝。阁高秋色早，山远夕阳迟。
玉钩垂翠箔，珠幌背兰膏。花瘦露如洗，月明秋更高。
香起深斋静，横琴夜更幽。千岩风雨冷，一夜鬼神愁。
行云思故山，游子何时还。天地如逆旅，光阴不可攀。
泉花湿阶云，篆烟寒瓦鼎。柴门閒树阴，坐玩清昼永。
倦迹无造请，卜居翠微深。幽意素所惬，泉声隔空林。
澹意芙蓉外，閒情翡翠边。波翻太液水，分送向南船。
春色总可惜，最怜红未开。留花能解事，郎去待归来。
江汉月中白，冰霜天上寒。扁舟夜深梦，犹自上长安。
东窗亦既白，疏竹淡摇影。新梢未成实，夜高饥凤醒。
堂搆新池上，閒来放浩歌。阳春元寡和，夜月许谁过。
庭树雪初晴，双双鸣鹊声。六花消未尽，犹照叶心明。
危石青入云，上有千岁木。我来卧其间，天风响岩谷。
山雨夜鸣屋，凉秋风满林。一贫才到骨，万事已无心。
亦有往还者，自懒与相期。独坐柴门里，青山无去时。
天地几昏晓，浮生半是眠。寄声世上客，明月为谁圆。
蛩鸣东壁东，蛩鸣西壁西。老我中间坐，远近一闻齐。
山晓欲无色，鸡寒犹有声。客中魂梦少，风雨隔林生。
一笏清凉地，森森万玉齐。月明时倚杖，閒看凤来栖。
石磴藤花落，山窗岚气浮。晚来高树暝，一榻似新秋。
寂历何年树，槎牙傍水村。霜风吹叶尽，秋色落云根。
远水涵碧波，重山敛暝色。琴客期未来，草堂新月白。
小亭环绿筠，潇洒宜宴坐。是中宾主谁，明月清风我。
自怜衰老貌，灯影雪千茎。药饵扶吾病，诗书寄此生。
落落不对俗，娟娟净无尘。缅怀湘渭中，岁寒时相亲。
抱节元无心，凌云如有意。置之空山巾，凛此君子志。
众木摇落时，此君特苍然。节直心愈空，抱独全其天。
片片落花心，悠悠飞絮意。清风明月中，此风不可企。
娟娟春前花，袅袅风前柳。独有此君子，可为岁寒友。
日日行青山，无竹不可留。可怜春风中，桃李多春愁。
笔间珠树长，不借白云栽。尽日看龙挂，空疑有雨来。
沧浪波涛阔，昆崙世界多。吾无缩地法，谁有步天歌。
古松存古操，岂意受秦封。岁晚风尘表，空山作卧龙。
吾亦怜吾竹，孤清人未知。向来多俗病，全得此君医。
云坞蕴招提，开窗面湖渚。时发钟磬音，惊散沙鸥侣。
梧竹荫萧斋，苔花绿上阶。可堪春欲去，捉笔遣吟怀。
修篁含雨馀，枝拂清风起。扫破碧玲珑，高堂净如洗。
云起野桥西，层峰翠隔溪。欲寻清閟阁，古木压檐低。
仙姿艳玉肌，轻拂五铢衣。罗袜凌波去，香尘蹙步飞。
古有难兄弟，今无好弟兄。何由风俗厚，凡百近人情。
夜来窗户凉，一枕听秋雨。晓起绝飞埃，门前有流水。
雨将残暑去，风送新凉至。安得归梦成，长夜愁不寐。
万里西风急，送书时一声。从教惊客梦，可待主人烹。
沙汀栖处稳，夜漏有奴看。月暗芦花白，一身秋梦寒。
轩楹越中秀，轩窗四面山。红尘飞不到，长共白云閒。
北上京华去，名成几日归。春风折杨柳，离思两依依。
小舟乘兴来，兴尽便回棹。夜深雪更深，何须见安道。
未别何人惜，别去令人忆。古来离别间，有泪多横臆。
浮云归岫日，流水下山时。出处岂无意，世人难得知。
一灯明古屋，四壁乱蛩声。千里关河梦，五更风雨情。
路转村逾僻，江平岸欲无。片帆明夕照，天遣画成图。
西风波浩渺，我欲访三高。安得翼鸿顺，归舟捷似舠。
几树枣如瓜，千年桃始华。渠通沧海水，门倚赤城霞。
天香生玉树，云影动琅玕。对酒惊春事，开门识岁寒。
头上巾堪脱，尊中酒不空。衡门松菊在，归卧北窗风。
曾到西湖上，闻香不见梅。推窗窥月色，竹外一枝开。
银鞍宝校新，罗绮耀青春。曾识官仪旧，羞看马上人。
徙封馀赤蚁，逐气布青蝇。欲市金台骏，黄河又不冰。
老枝如屈铁，陡觉数花新。若露真消息，能令大地春。
云闲常尽日，松老不知年。甚似匡庐下，开亭待谪仙。
怪石玄云立，修篁翠雨垂。虽非与可笔，消得子瞻诗。
悬崖见飞瀑，界破一天秋。松密云深处，巢居在上头。
翠竹闲旌节，黄花老佩环。玉关秋梦断，纸上看南山。
鸦乱暮林近，鲈肥秋水深。江南无限好，图画亦关心。
偶看云起处，指点隔溪山。莫问凉多少，能令羽扇闲。
遥山深秋色，总被草堂分。篱外涓涓水，流来半是云。
江头晚风急，飒飒片帆秋。极浦苍茫外，何人独倚楼。
崇山千仞馀，历览不盈尺。亭中人未来，烟霞日朝夕。
绿阴坐昼寒，林深不知路。子熟定何时，山中雨如雾。
西方金粟身，仁立双林下。给园无秋风，布地却非假。
游丝困无力，欲起重悠飏。芳草落花满，相思春昼长。
削树题诗句，画沙知酒筹。他年成故事，萧散更风流。
山近雨难暗，楼高秋易寒。凭谁暮云表，添我倚阑干。
老树含春容，寒泉动幽响。念彼山中人，风露恣清赏。
雨洗万象出，暄和风日新。鸥声春命侣，山色暮迎人。
虚室寒侵骨，疏梅月影床。三更孤雁泪，悲怨不成行。
庭竹影扶疏，清风晚骚屑。夜凉人未眠，卧看窗间月。
僧定钟声缓，依稀听不真。渡头风正忽，唤醒未归人。
未到新亭上，先题明远诗。云间归雁小，山外夕阳迟。
独坐对明月，遥遥千古情。西风两三日，庭树已秋声。
紫晕成丹景，黄敷缀绿幢。何因女冠子，却近老僧窗。
秋意凤城多，凉飙奈夜何？题诗满霜叶，不见洞庭波。
秋濑喧石梁，临流不肯渡。与客坐忘归，山寒日将暮。
东塘水初满，西塘泉又生。春风两塘侧，多少路人行。
露冷月华白，悠悠方寸心。夫君渺何许，怅望碧云深。
雨过苍苔石，云生野岸泉。幽怀春冉冉，稚子秀娟娟。
海内出珊瑚，枝撑碧月孤。鲛人拾翠羽，泣露得明珠。
丹霞覆苑洲，公子夜来游。终宴清露冷，折花登彩舟。
风竹撼秋声，天寒梦不成。如何今夜月，偏照客窗明。
朝送山僧去，莫唤山僧归。相唤复相送，山露湿人衣。
孤舟三日住，不见有人家。昏昏竹篱处，却恐是梅花。
疏星冻霜空，流月湿林薄。虚馆人不眠，时闻一叶落。
天清照逾近，夜久月将远。墙东双白杨，秋声隔窗满。
凉风动千里，孤坐思沧洲。白露洗明月，青天此夜秋。
林庐澹疏烟，归帆泊沙渚。披图得空阔，总是经行处。
寒屋茅檐古，疏烟野树春。遥遥济川者，应是此中人。
落日楚江深，倒景在高树。晒网茅屋头，分鱼石梁步。
四山敛暝色，百虫沸哀声。夜久月未出，川光虚自明。
振振风生柳，沾沾雪点矶。白攒秋水立，青映暮天飞。
柳絮觉春归，轻盈著处飞。东风好收拾，莫遣坠征衣。
黄尘飞白日，黑雨洗青山。水静渔舟渡，林深倦鸟还。
美人不可见，烟雨一登楼。隔岸谁家竹，娟娟不解愁。
灯晦客无寐，床空夜不眠。凄凉心下事，月到小窗前。
溪水绿悠悠，高楼在溪上。日暮望江南，舟中采菱唱。
愁来生白发，问尔复何愁？应被春光恼，多情雪满头。
帝子啼痕湿，湘江暮雨寒。绝怜樵采后，留得一枝看。
片片染秋霜，枝枝映夕阳。纵饶红胜锦，只是恼愁肠。
玉立湘江阔，东风不自持。巫山何处是？春雨扫蛾眉。
雨过蛟龙起，风生翡翠寒。但存清白在，日日是平安。
冉冉春将暮，悠悠日欲残。东风特地恶，不道杏花寒。
红树宜秋晚，澄江媚落晖。扁舟如唤我，莫待白头归。
翔凤历四海，故巢何处安？蓬莱苍石外，风雨长琅玕。
春雨欲晴时，山光弄烟翠。林间有高人，笑语落天外。
旧拙不可悔，新巧吾无能。闭户深养拙，拙久智自增。
凿地作方池，背带千花草。万磨愈不情，一照一回老。
思将侬别泪，溢作长江水。处处逢欢船，任欢行千里。
南来山不尽，北望意何如？恨杀衡阳雁，来时不带书。
上苑根株少，风沙道路长。也知随汉节，终得荐君王。
人传月中树，恐是山河影。片石补天馀，参差碧云冷。
长生底须学，神芝何处采？不见洗药人，清波湛然在。
道人出白云，空岩为谁碧。独往谁得知？时有鹤一只。
谷口阴风来，山头暮云举。但见飞电光，山人贺春雨。
一足不能行，神仙宁此留。祇以形之似，高踪何处求。
孤凤栖山中，白云护清境。朝阳早飞来，月落空岩冷。
奇石不为峰，何用作五面。独立赏春晖，水流花片片。
采莲复采莲，莲生隔江水。不愁无舟楫，但愁波浪起。
野水见落日，幽人殊未还。白云满洲渚，搔首问青天。
幽篁碧悄悄，白石白粼粼。帝子吹笙罢，月明愁杀人。
忽见不是画，近听疑有声。落落不对俗，涓涓长自清。
海上扶桑景，清光日见君。祇愁风雨夜，西北有浮云。
堂上春花老，流泉日绕山。愿为双白鹤，云路载君还。
日出五丈高，白云浩如海。城郭在云中，山人在云外。
采莲须采芳，不采羞自献。年年来水湄，薰风会相见。
木叶已辞柯，秋风日更多。楚人肠易断，莫□□□歌。
笑杀锦鸳鸯，浮沈浴大江。不如枝上鸟，头白也成双。
楼倚溪头水，溪环竹外山。扁舟垂钓者，相对白鸥閒。
岁闰寒酒薄，风回水自生。杖藜随小步，极目大江横。
山高白石秀，竹密绿阴浓。窗映风光扫，溪流月影重。
长天鸟飞尽，两岸芦花发。何处一舟来？清江上秋月。
梦入青山去，独寻云侣游。依稀携手处，月出石门秋。
秋高山气佳，木落江水静。意固不在鱼，鱼惊钓丝影。
一干生数花，春风折香玉。持之赠所思，幽人在空谷。
四月新笋长，五月萱草开。日长深院静，独自步苍苔。
生意满孤根，香凝粉节痕。惊看雷雨夕，化作老龙孙。
雨歇见春山，菰蒲第几湾。鸥来又飞去，只有钓舟閒。
清溪照眉发，棹举扬清波。何当结茅屋，时与神仙过。
苍梧秋云来，寒翠滴不已。君看叶上波，都是湘江水。
百亩不同调，数花常自春。风流高韵在，优孟是何人。
酒醒悦山桂，流泉夜弹筝。独上青峰去，中天见月明。
四壁青萝月，长松白鹭巢。山风吹叶下，添覆一重茅。
曾向山中住，黄花烂漫栽。主人缘爱竹，三径不教开。
石畔竹扶疏，棠梨结子初。坐来山雨过，湿翠欲沾裾。
脱屦白石上，濯足清泉中。悠然天际想，木末生微风。
荷衣不掩体，客路暗伤春。谁是怜贫者？金陵有主人。
谁识元方趣，高居湖上山。诗成不求赏，独咏两松间。
石润非经雨，林空岂借秋。诗成清不禁，髣髴到沧洲。
青青太湖波，小小芙蓉楫。舟轻弗解操，水深那敢涉。
池鸟夜喧寂，水屋月流明。坐深清景迈，不知莲露盈。
牢落出同谷，凄凉赋七歌。日斜驴背上，白发似诗多。
青天归雁喜，密树坐莺深。落日春愁里，怀人浩荡心。
江水五百里，上有兰与芷。采之遗所思，含情似江水。
独坐幽篁阴，停绣更鸣琴。叶齐林影密，惟有清风心。
渊澄如止水，泉活有馀波。梅到清香处，君应风味多。
未花叶自香，既花香更别。雨过吹细风，独立池上月。
自是难容力，那堪预作期。勿忘仍勿助，非速亦非迟。
寒向江南暖，饥向江南饱。莫道江南恶，须道江南好。
天远云归早，山高月上迟。夜坐发孤咏，秋风生桂枝。
海波浮玉殿，宝网拂珊瑚。座上来听法，龙精即老夫。
花落春已暮，门开白云来。阶前一片石，风雨留莓苔。
暮嶂远含青，春江带空碧。细看风前枝，抛书枕萝石。
自古谁无死，惜公迟四年。问公今日死，何似四年前？
空山含薄暝，远树带轻烟。何处寻芳迹，钟声落照边。
东阁赋停云，寒梢上新月。惜别花又开，关山路难越。
臞仙在何许，晦迹隐孤山。遥想沈吟处，亭空鹤未还。
九天飞瑶华，千树洒香雪。空谷寂无人，相看两清绝。
灵地无纤翳，洁庵无点尘。琼蟾圆皎皎，光透九天明。
得一万事毕，一居何所安？更能忘却一，即此是金丹。
人在白云处，舟在清溪曲。不闻欸乃声，但见山水绿。
栖迟怜系瓜，梦寐追飞蓬。去去羊荆州，吴帆渺霜风。
江瑶配荔枝，胜处终不近。好丑且勿争，天道有定分。
寒华衰复荣，东篱几残阳。蟠桃亦何好，千年期一尝。
一笛西风急，寒江欲二更。渡头人影寂，浩月送归程。
研虽非石难磨穿，心虽非铁如其坚，守之弗失道自宣。
天池方半亩，半亩尽荷花。借问荷花主，蓬莱是主家。
优游云外山，缥缈翠微间。烟锁深松暗，花开春日闲。
当时归去意，难与世人知。未信千年后，心期有画师。
朱阁非新构，青松只旧林。佛澄今巳逝，无复听铃音。
兹岭可逍遥，下可坐百人。岂徒木石居，真与猿鹤邻。
翩翩十绝幡，飘飘九疑仙。洞口薜萝长，来降是何年。
冥冥何处来，小楼江上开。长恨风帆色，日日误郎回。
本是仙源种，移来禁中栽。为爱妖娇色，偏临露井开。
北风吹倒人，古木化为铁。一花天下春，万里江南雪。
下阶拜新月，空庭夜如水。相思隔千里，未有团圆意。
十月霜风寒，山木俱摧折。独此冰玉姿，照影清溪月。
疏枝照清浅，一见兴何饶？记得春风夜，题诗过断桥。
面墨已无情，岂但心如铁？昨宵疏影横，空山半窗月。
明洁众所忌，难与群芳时，怀贞岁华晚，只有天地知。
长夜白头吟，新丝理故琴。莫将一日意，误结百年心。
自君之出矣，草青复草黄。思君如鱼钥，日日守君房。
皎日常持信，仓皇不改真。君王符不到，水长渐台倾。
高楼有独妇，白昼弹空桑。门前谁下马，不是五楼倡。
春来百种草，无那怨王孙。迷却郎归路，萋萋不断根。
断霭生春树，微茫隔远汀。梁溪新月上，照见惠山青。
冰霜二百年，老骨耐撑拄。欲知僧腊高，即是阶前树。
红子秋树老，黄花晚节寒。幽禽双白颊，托尔一枝安。
雪色西蕃马，临流顾影嘶。似嫌金络重，蹴碎落花泥。
秋潭看月还，片雨千山暝。独有钵中龙，蜿蜒伴僧定。
窗间月色微，薄雪自风吹。谁得春消息，南枝定北枝。
看院留黄鹤，耕云种紫芝。天下书读尽，人间事不知。
青青水中蒲，织作团团扇。不肯赠傍人，自掩春风面。
能白更兼黄，无人尔自芳。寸心无不大，容得许多香。
纵横薄海内，不怆别离颜。几载飘零意，秋风一剑寒。
自君之出矣，燕去复燕归。思君如荔带，日日抱君衣。
湖水碧于天，湖云薄似烟。鸳鸯不惊乱，飞过岳坟前。
白鸦养雏时，夜夜啼达曙。如何羽翼成，各自东西去。
梧桐生碧砌，密叶暗金井。惊心昨夜月，照见栖禽影。
萤度星依草，鸥来雪满汀。故人不可见，天际乱山青。
学圃才两畦，佳蔬欲几品？露葵不厌烹，及我春酒醒。
别殿红绡女，无风亦自凉。阑边是湖水，夜夜宿鸳鸯。
汉地非无雪，边城不见花。琵琶一万里，马上尽风沙。
龙或藏其用，迹与蛇何异？惭愧耕稼人，犹来候云气。
僧既非昔年，猿亦异往日。唯有饭猿台，犹是当时石。
片月出幽林，闲情欲不禁。天寒怜翠袖，为赋白头吟。
为贪真境好，每到即忘归。叩齿漱明月，清光生羽衣。
昨夜一花开，今朝一花落。春事能几何，奈此风雨恶。
城中寸金地，种竹不可多。风前值杖看，奈此绿阴何！
有时命童子，亭前按舞鹤。虽无宾客欢，对此亦云乐。
人生岂无别，咫尺异言笑。况复万里遥，风烟接蛮徼。
共是他乡客，从游又隔年。老人偏惜别，把臂一茫然。
一勺清泉水，三年共此心。不堪弹别鹄，惟是邑中琴。
老树含青雨，平林澹白烟。隔溪茅屋在，好泊米家船。
朝啼人尽睡，暮啼人厌闻。非关毛羽恶，不入凤凰群。
结屋清溪上，仙凡此路分。终朝看不厌，惟是满山云。
尊前可忘世，纶竿聊伴身。乐然溪水上，鱼鸟与相亲。
相逐双飞蝶，风前不自持。有生皆有感，微物岂无知？
树老苔衣厚，花稀春事迟。为缘生驿路，都是折残枝。
俗驾真难到，满山都是云。云中有楼观，鸾鹤日相闻。
月色满人间，前村步又艰。南枝寻不得，何处是孤山。
渴斟东涧泉，饥煮西山石。醒时策短筇，醉后横长笛。
徘徊三洞天，拚作十日留。何当约安期，共为千载游。
已无名利心，犹有烟霞疾。汲彼千尺清，洗此方寸癖。
莫愁江上艇，月夜扣舷歌。甚欲寻遗迹，江空烟浪多。
修径白云幽，山空明月秋。长松高百尺，明月袭衣裘。
相期林下宿，呼童扫苍苔。苍苔看又合，美人殊不来。
春寒闭春閤，酒醒春衫薄。春去积春愁，杏花雨中落。
红雨长茶芽，东风吹柳花。行人今日到，先自补窗纱。
险语迫飞霆，将军惊落箸。明朝卖履人，泪洒西陵树。
日高啼鸟散，江转断云遮。向客说残梦，昨宵曾到家。
世乱云浮薄，年荒虎迹多。邻翁近相戒，日暮少经过。
汉武好神仙，淮南去不还。徒令风雨客，感慨茂陵阡。
自君之出矣，花开又花谢。思君如日月，耿耿昼复夜。
瘦骨如山立，临流饮渴虹。谁怜中道弃，苜蓿老秋风。
碧海珊瑚树，清湘翡翠毛。无因将寄远，日暮寸心劳。
溪上钓西风，心随溪水东。后车今已载，何待兆非熊。
青天腾一蛟，白日卧双虎。何人歌竹枝，遥隔潇湘浦。
铁石挺孤标，冰霜抱贞素。一笑桃李空，嗟哉岁云暮。
笛弄林间月，蓑披陇上云。朱门半消歇，人笑不如君。
人言折柳愁，我言折柳好。倘向柳边行，织君去时道。
十五见天子，十八领边兵。曾将一羽箭，赢得射雕名。
采莲莫采多，采多茎伤手。手伤有时好，伤我池中藕。
拔蒲清川渚，水浅蒲不长。自非排风羽，莫羡凌云翔。
骏马须好鞍，彊弓须劲箭。将军不知兵，健儿空自健。
香罗金缕衣，采花采春晖。花高折不得，空步绿莎归。
出门无情亲，大道行亦窄。寄与远游人，居贫胜为客。
自君之出矣，云鬓愁不绾。思君如辘轳，倏忽心百转。
昨夜三更梦，分明见所思。觉来惊枕席，心迹两相疑。
昔与雁同归，今来雁北飞。殷勤祝过雁，来往莫相违。
昨夜三更里，还乡梦却成。朦胧半惊觉，连唤小儿名。
泪为看花落，愁因对酒多。良辰不再得，衰莫欲如何。
帝子下北渚，江寒愁不归。空遗一卷石，拂断六铢衣。
云深见楼阁，天际堕青鸾。松下盘桓者，犹是晋衣冠。
林屋閟烟萝，归樵已罢歌。独吟斜日里，谁复此相过。
雪色上征衣，云沙雁自飞。去家千万里，只解送人归。
偶因故人留，不遂林下期。遥知看月处，为我立多时。
鸟啼溪上雨，风碎竹间云。明日东湖上，看山又忆君。
隔浦秋鸿小，当江夕照空。扁舟不觉重，却载荻花风。
路入桃源近，门藏竹户深。孤云同隐迹，老鹤识閒心。
绿绮含风弱，芳缄卷露新。忆在闲庭院，婆娑映玉人。
长松生夏寒，野水净人目。借得相牛经，闲来石上读。
云寒鸟归急，落日千峰敛。不见暮樵归，林扉静中掩。
红叶下秋浦，归帆未到家。今朝五两正，直过长风沙。
涧路行将尽，高阁倚空虚。月明万籁尽，空山闻读书。
岩云拥轻素，红叶当风堕。秋色满空亭，无人来此坐。
岚深山影寒，樵响不知处。绿树早莺时，千峰一家住。
幸逃斤斧忧，独抱风霜节。时有饥禽来，枝头弄明月。
昨别征西幕，神闲务亦闲。此中可高卧，何必是东山。
清晨眺高阁，积雨春阳晦。望望君愈遥，青山愁独对。
冒土红初茁，缘池绿渐萦。道人偏爱惜，不敢下阶行。
乞火从山妇，临流煮涧芳。怪来泉味好，并带落花香。
坐爱蘼芜绿，王孙罢远游。不似湘江上，千里动离愁。
沉沉寒夜里，寂寞有谁怜。赖得窗间月，犹能照独眠。
倚石添新笋，争妍个个添。佳人听春雨，笑隔水晶帘。
秋深未寄衣，络纬上寒机。断织曾相戒，夫君不用归。
积雨开新霁，汀洲生绿蘋。临流望远岫，归思忽如云。
睡足白云窝，行吟青草坡。夕辉流月屐，空翠湿烟蓑。
郎上渡江船，妾倚江边树。空挽柳丝长，系郎船不住。
雪没群山尽，天垂落日悬。冯虚俯城郭，隐见一丝烟。
高阁对西山，飞岚落几间。开襟致秋爽，心与白云閒。
荆棘铜驼陌，桑田碧海波。秋风歌濯足，归去白云多。
日落大江黑，月上万山静。独客坐寒窗，孤云起前岭。
采莲莫采花，采莲莫采叶。要知心最苦，绿房为君折。
花多照水红，叶多照水青。愿及秋未老，为花惜芳馨。
莫年生计违，头白独如期。争似儿童日，渔樵逐队嬉。
久客疏慵惯，浑忘世俗嘲。诗因临水就，书为看云抛。
经岁离故园，青林思飞绕。旧松长更高，新竹生渐小。
孤山夕云冻，皓鹤返林庐。参差破琼蕊，正是雪飞初。
山中无别事，诗酒作生涯。鬓雪空催老，何由驻日车。
驱车出城东，禾黍生故宫。君看两铜驼，卧此荆棘中。
门前好杨柳，春风摇绿丝。花飞乱白雪，青春能几时。
兰亭已榛委，衣冠非昔年。吁嗟觞咏乐，犹托画图传。
泪尽愁难尽，燕归人未归。遥知君念妾，似妾忆君时。
妾有五字诗，寄君君勿忘。十朝成一字，字字九回肠。
群嶂绕溪青，晴来马足轻。不辞山路远，随处听啼莺。
春水远浮天，悠悠一钓船。樵青且沽酒，丝上鲤鱼鲜。
极目楚天遥，湖亭晚兴饶。平波千万顷，鸥影落青霄。
烟碧带霜红，秋深处处同。晚晴山更好，诗在野航中。
映水一枝开，春从笔底来。高楼漫吹笛，终不点苍苔。
西曛夕尚明，东旭朝先赤。为比众峰高，光景常多得。
阁中人独坐，阁外已梅开。春信何须问，清香自报来。
古柏昼阴阴，当轩岁月深。山僧常笑指，应解识禅心。
千霜与百霆，沉沉自寒碧。春雨复惊人，龙孙长三尺。
青峰初拔地，丹凤倏冲霄。仙人明月夜，于此听云韶。
涌月散金波，流辉动神螺。海翁逐鸥戏，孺子濯缨歌。
满地碎珠玑，向日腾光彩。昨梦穷河源，天澄万星海。
秋林本自萎，朔风劳尔怒。客子赋无衣，哀鸿夜中度。
犹记城南别，歌残折柳枝。春深归未得，肠断落花时。
坐见三春去，无心作冶游。可怜明月夜，独自倚高楼。
夜雨幽篁密，晨霜落木多。月明商女恨，江冷越人歌。
沧浪之水清兮可以濯我缨。沧浪之水浊兮可以濯我足。
葳蕤华结情，宛转风含思。掩涕守春心，折兰还自遗。
棘端虽非譬，至妙安可量。要知同罔象，然始见毫芒。
苑门辟千扇，苑户开万扉。楼殿闻珠履，竹树隔罗衣。
随风飘岸叶，行雨暗江流。居人会应返，空欲送行舟。
山际见来烟，竹中窥落日。鸟向檐上飞，云从窗里出。
隘此大泛庭，方知九垓局。穷天岂弥指，尽地不容足。
影逐斜月来，香随远风入。言是定知非，欲笑翻成泣。
沃若动龙骖，参差凝凤管。金塘草未合，玉池泉将满。
甲帐垂和璧，螭云张桂宫。隋珠既吐曜，翠被复含风。
素鳞飏北渚，白水杜南宛。献环润玉塞，归珠照琼辕。
自君之出矣，罗帐咽秋风。思君如蔓草，连延不可穷。
南中有八树，繁华无四时。不识风霜苦，安知零落期。
涧暗泉偏冷，岩深桂绝香。住中能不去，非独淮南王。
石影横临水，山云半绕峰。遥想山中店，悬知春酒浓。
石软如香饭，铅销似熟银。蓬莱暂近别，海水遂成尘。
镜尘言苦厚，虫丝定几重。还是临窗月，今秋迥照松。
雉飞催晚别，乌啼惊夜眠。若交新曲变，惟须促一弦。
鸾回不假学，凤举自相关。到嫌衫袖广，恒长碍举鬟。
河桥两岸绝，横歧数路分。山川遥不见，怀袖远相闻。
故人倘思我，及此平生时。莫待山阳路，空闻吹笛悲。
值泉仍饮马，逢花即举杯。稍看城阙远，转见风云来。
别时鸟啼户，今晨雪满墀。过此君不返，但恐绿鬓衰。
一年漏将尽，万里人未归。君志固有在，妾躯乃无依。
阶上香入怀，庭中花照眼。春心一如此，情来不可限。
含桃落花日，黄鸟营飞时。君住马已疲，妾去蚕欲饥。
朝日照绮窗，光风动纨罗。巧笑茜两犀，美目扬双蛾。
手中白团扇，净如秋团月。清风任动生，娇香承意发。
柯亭有奇竹，含情复抑扬。妙声发玉指，龙音响凤凰。
草树非一香，花叶百种色。寄语故情人，知我心相忆。
可怜谁家妇，缘流洗素足。明月在云间，迢迢不可得。
可怜谁家郎，缘流乘素舸。但问情若为，月就云中堕。
樵苏无夙饮，凿冰煮朝餐。悲矣采薇唱，苦哉有馀酸。
燕驷游京洛，赵服丽有辉。清歌留上客，妙舞送将归。
彩凤鸣朝阳，玄鹤舞清商。瑞此永明曲，千载为金皇。
四坐宴嘉宾，一客自远臻。九言何所戒，十善故宜遵。
夕坐苦多虑，行歌践闺中。房栊引倾月，步檐结春风。
桂吐两三枝，兰开四五叶。是时君不归，春风徒笑妾。
千冬迟一春，万夜视朝日。生平值中兴，欢起百忧毕。
白日照前窗，玲珑绮罗中。美人掩轻扇，含思歌春风。
穷泰已有分，寿夭复属天。既见中兴乐，莫持忧自煎。
梅花一时艳，竹叶千年色。愿君松柏心，采照无穷极。
辞乡不觉远，欢寡忧自繁。何用慰秋望，青烛视夜翻。
缄叹凌珠渊，收慨上金堤。春芳行歇落，是人方未齐。
结佩徒分明，抱梁辄乖忤。华落知不终，空愁坐相误。
黄泉虽抱恨，白日自留名。悲君感义死，不作负恩生。
穷通皆是运，荣辱岂关身。不愿门前客，看时逢故人。
种兰忌当门，怀璧莫向楚。楚少别玉人，门非植兰所。
江南相思引，多叹不成音。黄鹤西北去，衔我千里心。
深堤下生草，高城上入云。春人心生思，思心长为君。
玉墀滴凄露，罗幌已依霜。逢春每先绝，争秋欲几芳。
兹夕竟何夕，念别开曾轩。光风转兰蕙，流月泛虚园。
闻有东方骑，遥见上头人。待君送客返，桂钗当自陈。
玄符昭景历，茂实偶英声。长为南山固，永与朝日明。
总棹金陵渚，方驾玉山阿。轻露炫珠翠，初风摇绮罗。
雕云度绮钱，香风入珠网。独知此夜月，依迟慕神赏。
花蒂今何在，亦是林下生。何当垂双髻，团扇云间明。
引响犹天外，吟声似地中。戴胜噪落景，龙喷清霄风。
露庭晚翻积，风闺夜入多。萦丛似乱蝶，拂烛状联蛾。
昔如影与形，今如胡与越。不知行远近，忘却离年月。
郎作十里行，侬作九里送。拔侬头上钗，与郎资路用。
迢递楼雉悬，参差台亲杂。城阙自相望，云霞纷飒沓。
遥夜复遥夜，遥夜忧未歇。坐对风动帷，卧见云间月。
铁钱两当一，百易代名实。为惠当及时，无待凉秋日。
叔师贵其珍，武仲称其美。良由自远致，含滋不留齿。
泣听离夕歌，悲衔别时酒。自从今日去，当复相思否。
绿竹可充食，女萝可代裙。山中自有宅，桂树笼青云。
根为石所蟠，枝为风所碎。赖我有贞心，终凌细草辈。
洁斋谢纷华，寂寥清庙静。肃襟视牲盛，端服侍严省。
虽为远道怨，翻成今日欢。含花已灼灼，类月复团团。
我有数行泪，不落十馀年。今日为君尽，并洒秋风前。
但使桃花艳，得间美人簪。何须论后实，怨结子瑕心。
含娇■已合，离怨动方开。欲知密中意，浮光逐笑回。
可怜将可念，可念直千金。唯言有一恨，恨不遂人心。
枯杨犹更绿，卧柳尚还生。勿嫌凤不至，终当待圣明。
因风且一顾，扬袂隐双蛾。曲终情未已，含睇目增波。
欲持荷作柱，荷弱不胜梁。欲持荷作镜，荷暗本无光。
匝栏生暗藓，覆板没鱼衣。岸曲斜梁阻，何时香步归。
朝逐珠胎卷，夜傍玉钩垂。恒教罗袖拂，不分秋风吹。
莲名堪百万，石姓重千金。不解无情物，那得似人心。
回履裾香散，飘衫钿响传。低钗依促管，曼睇入繁弦。
自君之别矣，不复染膏脂。南风送归雁，聊以寄相思。
暂别两成疑，开帘生旧忆。都知未有情，更似新相识。
顶分如两髻，簪长验上头。投杯如欲转，疑残已复留。
依帷濛重翠，带日聚轻红。定为歌声起，非关团扇风。
兔丝生云夜，蛾形出汉时。欲传千里意，不照十年悲。
回水浮轻浪，沙场弄羽衣。眇眇随山没，离离傍海飞。
动焰翠帷里，散影罗帐前。花心生复落，明销君讵怜。
因羞强正钗，顾影时回袂。非关善留客，更是娇夫婿。
怜从帐里出，想见夜窗开。针欹疑月暗，缕散恨风来。
虹飞亘林际，星度断山隅。斜梁悬水迹，画柱脱轻朱。
盐飞乱蝶舞，花落飘粉奁。奁粉飘落花，舞蝶乱飞盐。
飞凫袖始拂，啼乌曲未终。聊因断续唱，试托往还风。
风前细尘起，月里黑烟生。发焰看乔木，侵光识远城。
乌带夜已逼，虫飞晓尚赊。桂月徒留影，兰灯空结花。
善即谁为御，我来无别心。聊复寓兹兴，兹兴将何咏。
缘岩蔓芳杜，回崖掩绿蕙。嘉禾挺皋苏，奇香发迷迭。
风轻不动叶，雨细未沾衣。入楼如雾上，拂马似尘飞。
叶浓知柳密，花尽觉梅疏。兰生未可握，蒲小不堪书。
梅含今春树，还临先日池。人怀前岁忆，花发故年枝。
依阶疑绿藓，傍渚若青苔。漫生虽欲遍，人迹会应开。
池平生已合，林花发稍稠。风入花枝动，日照水光浮。
白日有清风，轻云杂高树。忽然当此时，采菱复相遇。
空庭高楼月，非复三五圆。何须照床里，终是一人眠。
朝飞集帝城，犹带夜啼声。近日毛虽煖，闻弦心尚惊。
大谷常流称，南荒本足珍。绿叶已承露，紫实复含津。
别怨凄歌响，离啼湿舞衣。愿假乌栖曲，翻从南向飞。
三洲断江口。水从窈窕河旁流。啼将别共来。长相思。
援琴起何调，幽兰与白雪。丝管韵未成，莫使弦响绝。
少年多好事，揽辔向西都。相逢狭斜路，驻马诣当垆。
义实动君子，主辱死忠臣。何以明是节，将解七尺身。
雪溜添春浦，花水足新流。桃发武陵岸，柳拂武昌楼。
日照前窗竹，露湿后园薇。夜蛩扶砌响，轻蛾绕烛飞。
玉椀承花落，花落椀中芳。酒浮花不没，花含酒更香。
殿高丝吹满，日落绮罗鲜。莫论朝漏促，倾卮待夕筵。
自君之出矣，不分道无情。思君若寒草，零落故心生。
留人不留人，不留人也去。此处不留人，自有留人处。
雨沐三春叶，风传十步香。映袍怜色重，临书喜带长。
镜与人俱去，镜归人未归。无复姮娥影，空留明月辉。
二更愁未央，高城寒夜长。试将弓学月，聊持剑比霜。
徒闻弦管切，不见舞腰回。唯有歌梁共，尘飞一半来。
广殿丽年辉，上林起春色。风生拂彫辇，云回浮绮翼。
楚山全控蜀，汉水半吞吴。老眼知佳处，曾看八景图。
心不择时息，书不择时观。达理意无碍，豁如天地宽。
平处须忘险，危时好计安。兴亡关一著，慎勿等閒看。
郎如枝上禽，妾比庭前树。翅健入云飞，根深随不去。
驾鹤归三岛，骑麟入九霄。祗应明月夜，来此坐吹箫。
野寺无人到，春风扫落花。重寻旧游处，泉石绕烟霞。
和风春满园，草木皆芳薰。君看十八叶，肯与凡卉群。
有山静而秀，有水清且漪。风霜空宿翳，草木含幽姿。
北内风光别，仙家日月闲。紫皇天下养，金母住人间。
日毂过亭午，金徒缓报衙。迩英催晚讲，分赐壑源茶。
祝公千龄寿，小我五月生。如何山林槁，得并江汉英。
风雨倾燕巢，波涛涨鲸海。茅檐得此生，其谁为尔宰。
骏马机前异，游人肘后悬。既参云外客，试为老僧看。
人久众所憎，物久众所惜。为负磊落姿，不随寒暑易。
采薇黄鹄岭，投迹去无踪。我亦从今逝，浮云四百峰。
少妇织新丝，人来不下机。斜阳过茅屋，郎亦采樵归。
岭尽还临水，溪穷又有山。人游明镜里，鸟语白云间。
泊舟沧江岸，身轻一鸟过。请为父老歌，歌长击樽破。
送兵五千人，散足尽西靡。留滞一老翁，盖棺事则已。
崆峒地无轴，江山云雾昏。萍漂忍流涕，故里但空存。
入幕旌旗动，挥翰绮绣扬。烟雾蒙玉质，斯人今则亡。
天地西江远，无家问死生。凉风起天末，万里故乡情。
仰看八尺躯，不要悬黄金。青青岁寒后，乃知君子心。
春水满南国，惨淡故园烟。三年门巷空，永为邻里怜。
子心月其明，子术星之数。为月诘众星，不知何以故。
床前两小女，各在天一涯。所愧为人父，风物长年悲。
浮云暮南征，我马向北嘶。荆棘暗长原，子规昼夜啼。
浮云连海岱，寒芜际碣石。落景惜登临，人烟渺萧瑟。
何时太夫人，上天回哀眷。墓久狐兔邻，呜呼泪如霰。
挂帆远色外，缅邈怀旧丘。江水风萧萧，乌啼满城头。
独帆如飞鸿，清江转山急。回首白云多，山寒夜中泣。
巧梳手欲冰，小颦为寒怯。有时衿肘露，颇与雪争洁。
客从南溟来，黄屋今在否。天高无消息，未忍即开口。
浮龙倚长津，参错走洲渚。苍梧云正愁，初日翳复吐。
入幕未展才，辛苦在道路。回首一茫茫，风悲浮云去。
楼角凌风迥，孤城隐雾深。万事随转烛，秋光近青岑。
天地日蛙黾，劳生苦柰何。聊欲从此逝，人少豺虎多。
万古一死生，谁是长年者。我何良叹嗟，短褐即长夜。
关河霜雪清，故人亦流落。夷歌奉玉盘，悲君随燕雀。
平生方寸心，誓开玄冥北。岁暮日月疾，我叹黑头白。
茫茫天造间，高岸尚为谷。百川日东流，势阅人代速。
崔嵬扶桑日，阔会沧海潮。倾都看黄屋，此意竟萧条。
巨尾蟠深草，丰毛覆古苔。雕栏临绮席，长欲上香台。
繁红层若云，密绿叠如浪。青帝下寻春，满园开步障。
树色交山色，蝉声杂水声。客怀殊不倦，信马此间行。
未老先求退，题庵乃自呼。有才须进用，能保此名无。
全红开似镜，半绿卷如杯。谁为回风力，清香满面来。
茂林斑若锦，秀巘矗如屏。底处供登览，阑干在杳冥。
蜂齧红蕊烂，虫啼碧丛短。秋风略地起，惟有苍苔管。
石磴抱城回，入竹见虚槛。前望佳景多，倚筇聊此暂。
朝阳媚秋漪，菡萏隔深竹。谁开翠锦障，无限点银烛。
晚霭隔远岫，秋容入平林。方素仅盈尺，岩谷能许深。
已筑环为堵，仍裁月作床。公来时隐几，身世在羲皇。
风交蒲苇乱，烟断凫鹜飞。日暮一笛起，扁舟垂钓归。
拳石以为山，勺水以为池。我观于世间，何者非儿嬉。
归来遽云出，既出又归来。自处苟如此，渊明安在哉。
相从文字盟，不与如此酒。他日有移文，毋令猿鹤受。
匪书谁与稽，匪竹谁与居。以书造竹所，俯仰千载馀。
一径净于秋，山中夜来雨。倚松不知还，幽禽妙言语。
吾心如铁石，命则薄于纸。藉口见古人，则亦赖有此。
周有说爱莲，陶有诗爱菊。吾居则谁与，其诸子猷竹。
秋云七尺藤，夜雨一卷书。寂寞空山人，微此谁与居。
穷涂一何恸，多岐一何泣。指似世间人，路头从此入。
秋风新饭香，蔬亦美可茹。宁知世有人，万钱无下箸。
若以雪见我，以林为吾家。君其非诗人，不能识梅花。
苔寒两不借，对面宁尔劳。欲语二三子，卑之毋甚高。
爱之不我疏，狎则不我亲。山耶其竹欤，君子哉若人。
翛然数竿玉，带以一溪水。惟我有是夫，孰能与于此。
山林殊市朝，易隔故人面。珍重山中人，留面长相见。
玉堂亦茅舍，未易得疏亲。且莫轻相可，梅非多可人。
昔逋才两句，共不用文章。援笔人皆是，写来当甚强。
狂与豪倾酒，饥肠共索诗。为梅成热恼，除是把□医。
花疑天女现，根讶化人移。到眼如曾识，无心转见奇。
只言梅信末，不柰此愁何。莫待一枝折，撩人愁更多。
荒山俄积玉，老蚌忽明珠。惟是据枯槁，年来一字无。
只见漫天雪，元来亦有花。两三花自好，半树太多些。
平生空四海，红紫委如尘。梅处生新敬，宁非具限人。
矫矫不可羁，一节足千古。桃李闹漫山，岁寒谁汝数。
千载兰亭人，所乐在山水。等闲一笑间，风度乃如此。
看梅如看画，由我不由他。千树江头少，一枝瓶里多。
邻笛不须吹，惊喷枝头雪。主人日日来，长见开时节。
美人隔秋水，伫立柰愁何。剪取灵均语，临风恍浩歌。
万里载梅归，道是春来路。那知春到时，梅已随风去。
梅岂必□竹，居何与梅事。政尔亦偶然，人自见之异。
异时兰见锄，只以当门故。请君阳春看，少让梅一步。
道不为人香，其如人竞即。香外更多佳，人亦未易识。
有人善丹青，画我风满袖。其如香笔下，描不就□□。
难得雪成持，不柰风无赖。生来避闹蓝，行不超色界。
东皇第一机，谩道凭花寄。那知东皇来，已落第二义。
千载几梅诗，难在道著处。便是武夷翁，亦赏西湖句。
含情笑不言，政是多情处。参得个中禅，此事尝分付。
人兮吾与游，竹兮吾与俱。世浊此独清，室小自有馀。
环堵未可轻，足稽天下事。何必晋诸贤，自是周二子。
泛菊秋始佳，爱莲夏方娱。不如交此君，清兴无时无。
化工真是巧，玉蕊更层层。若使□□刻，千年犹未成。
长愁花易开，倏被风吹尽。因爱雪花飞，枝头巧相映。
枝北复枝南，明星□□□。不用怨春风，且作初开看。
短褐一枝筇，穿花云几重。日边花鸟使，定不到山中。
捲帘新雨霁，伏槛孤云没。心赏信无同，佳人眇天末。
地僻柴桑古，人亡松菊存。不如彭泽吏，归去有田园。
空庭不见人，乌啄僧台食。林深露未晞，微风漏花沥。
誓将三寸舌，求结万人缘。宝刹成功日，当期道法圆。
岁穷压霜雪，春至喜风露。一枝蜡花梅，清香美无度。
一种幽素姿，凌寒为谁展。似嫌冰雪清，故作黄金浅。
双双水中凫，常在水中居。还有笼中鹜，腾轩仰不如。
种花红不实，俗客醉仍喧。拔去树嘉谷，日无人过门。
双双水中凫，食饱不出水。灵凤来何时，鸿鹄志万里。
双双水中凫，足短翼有馀。飞高既能远，行陆安事俱。
种松雨濯发，折笋春堕指。长啸归去来，沧江一天水。
有德名终大，无为福自延。更闻天子孝，荐术助长年。
绕臂双条达，红纱昼梦惊。连吹紫云曲，不及晚妆成。
茧馆桑阴合，新丝已上机。忧勤不知暑，亲织衮龙衣。
马上逢归燕，知从何处来。贪寻旧巢去，不带锦书回。
北山云漠漠，南涧水悠悠。去此非吾愿，临分更上楼。
云从无心来，还向无心去。无心无处寻，莫觅无心处。
云从钟山起，却入钟山去。借问山中人，云今在何处。
扫地待花落，惜花轻著尘。游人少春恋，踏去却寻春。
我自山中客，何缘有此名。当缘琴不鼓，人不见亏成。
迸月川鱼跃，开云岭鸟翻。径斜荒草恶，台废冶花繁。
举族贫兼病，烦君药石功。长安何日到，一一问归鸿。
独卧无心起，春风闭寂寥。鸟声谁唤汝，屋角故相撩。
独卧南窗榻，翛然五六旬。已闻邻杏好，故挽一枝春。
岁熟田家乐，秋风客自悲。茫茫曲城路，归马日斜时。
经世才难就，田园路欲迷。慇勤将白发，下马照青溪。
岸迥重重柳，川低渺渺河。不愁南浦暗，归伴有姮娥。
梦长随永漏，吟苦杂疏钟。动盖荷风劲，沾裳菊露浓。
荡漾舟中客，徘徊楼上人。沧波浩无主，两桨邈难亲。
寒时暖处坐，热时凉处行。众生不异佛，佛即是众生。
日净山如染，风暄草欲薰。梅残数点雪，麦涨一溪云。
荷叶参差卷，榴花次第开。但令心有赏，岁月任渠催。
云与渊明出，风随禦寇还。燎炉无伏火，蕙帐冷空山。
风吹洞口云，水动山头月。野老时问人，前村多少雪。
南浦随花去，回舟路已迷。暗香无觅处，日落画桥西。
云澹江皋晚，飞香到短篷。望穷浑不见，恨满白蘋风。
投分前日欢，怆别古人重。相望一千里，独许明月共。
北枝未春风，南枝先暖雪。吹香祇自怜，驿使音尘绝。
两眼明如月，江湖度十春。问谁当鼎贵，笑说未逢人。
山外江村晚，纵横八九家。过桥无路处，人思渺天涯。
浩浩乾坤阔，微微见断山。颇兴浮海意，吾道正多艰。
一云山万重，天地混不分。须臾风浪恶，舟楫泊江濆。
浩浩云横坞，霏霏雨不收。野桥人少度，寂寞卧清秋。
绿阴最深处，楼阁出林杪。江阔野桥间，目断行人少。
名利驱驰急，江山自古今。舟行水上意，人立渡头心。
缥缈云烟外，迢迢江水明。数家藏密树，一塔峭孤城。
万物正摇落，梅花独可人。空中三五点，天地便精神。
一枝横出晓，霜外数花开。谁识生绡上，清香静处来。
叠巘云烟表，茅檐竹树中。起予深隐趣，笔底有高风。
心重吴山老，天教闲许长。事多因醉遣，心半为山忙。
立石标溪界，疏荷限水香。此翁三十载，看了几人忙。
胜韵难齐俗，清流不受浑。岂应践期约，独自爱黄昏。
忆昔韩退之，南征过吾州。持觞看叉鱼，妙句落芳洲。
舂罢鸡□□，□行犬吠难。溪深水马健，霜重橘奴肥。
溅石韵寒泉，依稀言语处。回头觉无人，又上前溪去。
一雨日夜零，阶前草更青。西风忽萧飒，残月照空庭。
寂寞之淳音，其为乐至深。应嫌鼓腹者，独自抚弦琴。
低露下，深幕垂，月照孤琴空弦咽，宵泪谁怜此夜心。
楚岸卸轻帆，停舟曲江曲。日暮塞鸿归，春水平桥绿。
绮段堆青壁，点缀秋颜色。几使晓来风，纵横裁不得。
暮云无意锁，春草岂能关。何事栖霞客，从兹去不还。
石壁碎寒流，行人暮已愁。更倾风月耳，无水不生秋。
群形寂无声，四野澹将夕。中庭聊极目，一鸟渡空碧。
塞上秋始肃，野草叶叶黄。侬家有菊花，灼灼不忧霜。
远山没云烟，不辨形与色。茫如天下垂，前路不可得。
指麾谈笑间，朗若月出云。放之准四海，经济要属君。
长才二百尺，婉若千里隔。天下悦出涂，旁午任行客。
乾易以知险，履坦期同跻。誓彼不复过，一笑驷马题。
造物无尽藏，散在林泉中。结亭相周旋，人与万境空。
逝波不可回，白鸟不可驯。古人成感慨，今人犹古人。
未险先藜杖，逢亭便小留。今番已非昔，后去可能游。
闭户蚕新浴，开帘燕早归。何曾春欲去，自是物华非。
萧疏拂行云，清阴笼远汀。水色元无色，相逢眼自青。
策驴风雪中，东君献诗料。花惊非故吾，聊复索花笑。
数面成骨肉，子归将何之。长啸盼天外，云意俱迟迟。
同为山泽臞，半分渔樵席。我不践斯境，谁肯赏兹僻。
山下水一泓，山上云一朵。有尘飞不来，终年风月我。
枯槎浸清溪，飘飘野云度。徘徊复徘徊，撚髭未成句。
客路逢佳节，无欢更益愁。前山造云日，登陟不因游。
草树弄春晖，家家倒载归。谁怜独醒客，日暝掩双扉。
柳似妖饶舞，花如烂漫妆。那堪陇头水，呜咽断人肠。
山泽欲焦枯，炎光满太虚。不知天地外，暑气复何如。
极目千里外，川原绣画新。方知平地上，见不尽青春。
西家壶已倒，次第向东邻。朱户如坚闭，黄花恶笑人。
吴酿木兰春，红鲈白锦鳞。玉盘聊下箸，初识紫丝莼。
阁上新文卷，欲逢知已开。相思不能已，攲枕梦君来。
取醉非无酒，忘忧亦有花。暂来疑是客，归去不成家。
去寺犹一里，隔林闻水声。安知客乘兴，山下远相迎。
海客久藏机，鸥知人未知。如何毫末利，管鲍亦相欺。
箫鼓震阳休，组练照芳洲。意气坐中客，羞笑山阴游。
虽道长安乐，争如在陇头。林间祝圣主，万岁复千秋。
待诏久公车，囊装半已虚。雄文虽雅丽，未得似相如。
壁带非烟润，金铺霁景鲜。绣功添采缕，和气入繁弦。
母德思齐盛，天心奋豫初。青晖凝辇路，佳气拥宸居。
人物竞纷华，骊驹逐钿车。此时松与柏，不及道傍花。
独乐园中客，朝朝常闭门。端居无一事，今日又黄昏。
惟知负米乐，不觉抱关卑。出处两得意，是非皆自知。
客到暂开扃，春芜生满庭。主人殊不顾，修竹为谁青。
从与夫君别，寒花几度春。坐愁芳树老，况乃鉴中人。
道傍行采药，石底卧题名。野老相迎拜，溪童乍见惊。
但有岁寒心，两三竿也足。虬腾双角直，鲸喷两须长。
红尘昼夜飞，车马古今迹。独怜道傍柳，惨淡少颜色。
逼汉敞高岩，缘云结飞阁。东山草树曛，致足登临乐。
人在莺花里，春归杖屦中。风迎何处鹤，宿我洞门松。
月影黄昏后，诗天眼界宽。野香寻得见，石背一枝兰。
惊梦猿三咽，窥帷月一痕。无人空犬吠，依旧掩柴门。
五夜风吹露，林间鸟唤群。钟声和月落，惊起四山云。
青尽池边柳，红开槛外花。数时长病酒，今日且分茶。
春色浓于酒，梅花瘦似诗。长青今岁叶，粲白去年枝。
不是无知己，相忘独有君。孤襟开皓月，往事付浮云。
身岂能为患，心何可得安。想应知鹤怨，未得伴鸥闲。
十指生秋水，数声弹夕阳。不知君此曲，曾断几人肠。
犬吠月如昼，马鸣人渡桥。更无诗与酒，虚度可怜宵。
嫩竹容归鹊，寒松捧落晖。危红和露落，空翠扑衣飞。
楼影秋江白，苔碑卧夕阳。水昏沙暮起，一一雁南翔。
蓬莱三万里，道德五千言。一自青牛去，函关烟雨昏。
薄暮一凝伫，归鸿千有馀。倚松吟半饷，月影泻庭除。
啼鸟千山暮，轻风一路清。草连江色暝，月对夕阳明。
回首乌啼夜，伤心月满楼。真成花命薄，不及柳风流。
东园风雨霁，一巷海棠开。曲折穿花去，深行忘却回。
殿古涵烟冷，楼空得月多。钟声巡远岫，塔影卧清波。
多愁君自尔，不乐我何曾。西北山如削，明朝约共登。
命驾承千里，论文且一樽。春高人易老，风雨闭柴门。
憎却堤边柳，青丝复尔长。自怜愁里鬓，不觉暗中霜。
对舞鸣仍和，双飞去复回。归家千载远，丹灶付苍苔。
碧草正春风，雨晴竹落涕。白鸟忽飞来，点破一山翠。
跃马西湖道，载酒湖水滨。一蝶忽花下，招之论大椿。
身如云样轻，心似月兮皎。何物堪赠君，一颗安期枣。
青山犹古人，碧草亦大雅。幽鸟话升平，陈抟何为者。
风吹五花辇，露缀九光舆。夜半红尘起，琴高失鲤鱼。
醉掬山先走，行呼月后随。欲眠梧影下，又恐白云知。
淡月笼苍松，清流蘸脩竹。水深蟾不设，长伴道人宿。
终日听莺语，商量一树梅。看承花未了，排办雨将来。
凭虚兮御气，乘风兮驾浮。朝罢兮归来，天边兮月钩。
夜阑笙鹤鸣，银汀斗欲泻。可怜舟中子，散发苍山下。
四海佛宫阙，三峨不待誇。山深龙听法，野迥鹿衔花。
风劲香逾远，天寒色更鲜。秋天买不断，无意学金钱。
瘦碧两三茎，萧萧雨又晴。江湖未归客，不忍听秋声。
深浅霜前后，应同旧渚红。群芳坐衰歇，日日舞秋风。
一阳未嘘枯，霜木醉梦里。照眼忽横枝，令我折屐喜。
雨阑流水急，风定落花迟。一老临溪钓，双童画地棋。
清霜槁千林，黄叶欲万舞。一夜北窗眠，潇潇听乾雨。
閒花淡心事，不作春风妍。野竹三五枝，引凉吹昼眠。
折柳系离船，船行柳条短。赖有枝上花，飘泊随君远。
茅屋拥红炉，聊在山中宿。枉却几上灯，无书供夜读。
闻郎今日来，日斜何不至。应知篙橹迟，羡杀云中翅。
背人解素袜，裂断寄郎边。须知销玉骨，无兴步金莲。
何处最难禁，思君直至今。双鱼浮水面，对鸟下庭心。
君信问平安，闺中差可欢。竹佳连露倚，云好下阶看。
山中白日暗，霏霏云雨动。信此非巫山，安能入郎梦。
与君非一身，同户恒相忆。而况出门去，宁知南复北。
山碧花尤好，径长人自閒。锦围春照耀，红雨暮阑斑。
楼迥星河转，宵残鼓角催。重门和月锁，寒梦绕花回。
秋空晚自明，孤烟澹难起。适意一枝筇，时来对寒水。
杜老情何恨，东风夜雨春。炊粱留客款，剪韭荐时新。
佳人天一方，岁暮音书绝。一枝持赠君，犹带去年雪。
两崖限东西，里有一带天。老蟾更多事，驾月下潺湲。
昔梦游湘水，琴书寄叶舟。安知三十载，真作梦中游。
栖非梧不憩，渴以醴为浆。回首笑鸱辈，方争腐鼠忙。
骨永埋胡地，魂终恋汉廷。谁令妃远嫁，千载冢犹青。
手种梅无恙，苍苔满树身。可怜开较早，不待远归人。
舂汲常分任，巾篝久服勤。汝何惭络秀，吾自志朝云。
何必关山远，凉风在殿西。箫声犹袅袅，舞袖忽凄凄。
遗金不知主，视若盗泉然。相与弃之野，妇贤夫亦贤。
惜齿埋之土，何曾愿世知。终为交趾献，亦被普贤骑。
丝切登盘菜，花垂插鬓幡。老人总无分，回施与诸孙。
冰衔常恁么，雪鬓转皤然。一事差堪喜，诗多似去年。
卖菜犹求益，栽桃不厌多。小园两三树，冷淡柰春何。
吾墨千金价，曾登七宝床。终身惟守黑，断腕不书黄。
炎郁甚炊蒸，夏虫难语冰。家无红拂妓，捉麈自驱蝇。
有时一画起，有时三绝编。朱丝弦侧畔，玉界尺傍边。
客有过吾庐，自言师陆朱。故应东海若，不及北山愚。
土室不堪处，其如瘴毒何。莫年款段马，有愧少游多。
不愁儿足冻，第恐母心伤。所以子范子，惟弹一履霜。
歆已作佐命，雄甘为大夫。独馀黄室主，不肯面新都。
尚恐公污我，何妨史失名。深衣与短制，同召不同行。
幸自忤将军，那堪触太真。世无郭中令，谁赎谪仙人。
座上交游广，城南讲读馀。如何万金产，只解八分书。
白骨因谁活，青牛与尔俱。未酬再生德，更索积年逋。
似有人推背，相传果是非。请君看秘记，若个泄天机。
但爱梨并栗，不传琴与书。乃翁莫惆怅，它日举篮舆。
贤矣两家臣，存孤极苦辛。后来有曹马，亦是受遗人。
浪说三遗矢，犹堪一据鞍。君王不自试，耳目信人难。
埋向西陵里，千年不复晨。未知台上妓，歌舞乐何人。
敝庐吾亦爱，陋巷人不堪。痴儿蜗带屋，老子茧名庵。
初谓武陵远，移来不计春。近传湖户警，愁杀避秦人。
沐发眠常晏，濡唇饮不多。谁云五瘴毒，常备四时和。
共餐鲈一箸，各饮酒三升。客去主人睡，明朝醉未兴。
晓雾轻绡捲，岚光抹黛新。萧条数家聚，三两趁墟人。
背冷来趋暖，虽微善自谋。如何才得意，飞去不回头。
闻说三边地，今为百战场。君书一二纸，妾泪万千行。
乐岁何尝饱，春阴忽又晴。一之其可再，四者每难并。
乱离无醉者，有则以为祥。惭愧生平世，人人在醉乡。
幽明虽异趣，追远岂殊哉。隐隐闻箫鼓，神君尚冢回。
观寺临湖上，亭台出柳间。都忘来五岭，将谓在孤山。
汝幼不努力，忽为三十馀。勉旃教汝子，要付善和书。
素艳羞妆额，红膏妒雪肤。宁临白刃死，不受赤眉污。
无尽颇纵横，晚方攻蔡京。犹称贤宰相，应为客先生。
鳌顶来差晚，龙髯去莫攀。不能从襄野，只合殉桥湾。
客梦嫌鸡早，归心恨马迟。感君留半镜，教妾画新眉。
岩僧殊好事，绝顶庙龙君。勿笑一泓水，能生六合云。
路危防陟远，溪黑阻穷深。凉月如高士，频招未出林。
汝图膏血饱，吾惜体肤伤。景略扪差快，宜师扑不妨。
村酒家家熟，溪船处处通。香山妄分别，学士与谁翁。
当年传画烛，帝遣快行□。□□山斋卧，□目自结□。
生有缝舂讽，死无封禅书。不须求大手，吾自表幽墟。
郭外皆鲸浸，区中等蚁窠。若无西雁翅，客子奈愁何。
恨余行李速，愧子酒杯长。日暮于谁屋，天寒陟彼冈。
霜下石桥滑，蛩吟茅店清。梦回残月在，错认是天明。
元祐赋律古，熙宁经义新。请君忙改艺，诗好误终身。
一洞沾秦俗，疑非太古民。尽将源里事，报与世间人。
胎发落居后，屠苏饮最先。眉间八十字，愿汝过翁年。
□□□鸣夏，高秋响激空。翼虽映华冕，身自闭雕笼。
偶然眠一觉，推枕起来惊。寂寞犹前日，荣华已隔生。
展卷嗟丘也，东西南北人。昔还行脚债，今作卧游身。
君给相如札，吾方长道山。燕犹栖旧垒，驹已养天闲。
把袖谋几售，开图计忽穷。空遗千古恨，不中祖龙胸。
问寺莫知处，跻攀又溯洄。惟钟藏不密，日暮过溪来。
回乘一派水，举帆逐分风。孤石苍波里，岸山苦雾中。
水定浮春岫，鸦盘落远林。上方钟送夕，隐几兴何深。
疏星澹河汉，点点在秋水。微澜漾残辉，曲沼过游鲤。
石泉宵泠泠，清响杂寒吹。恍惊山雨来，醒我一觉睡。
钟鼎本玩世，富贵徒苦人。何似天地间，萧然一閒身。
日出机事生，日入群动息。吁嗟利名子，逐逐何所急。
穴处堪忘世，松餐足永年。有时云雨止，独立看青天。
绿杨陶令宅，芳草谢家池。开径应须我，酬君未有诗。
买屋依三阜，开窗对两池。去来谁是主，空锁壁间诗。
锦绣胸中富，珠玑笔下生。如何鹿门去，不向玉堂盛。
但了官中事，都无俸外钱。妙年能尔尔，晚节更须坚。
红绿分佳果，丹青让好辞。遥怜霜落叶，岸帻坐题诗。
萧然瘦鹤姿，不受世俗尘。吾衰久矣夫，眼明见斯人。
雨过江山丽，春深笋蕨肥。扶藜苍藓破，移榻乱云飞。
沉沉卧虹底，小阁贴平湖。鱼戏几堪掬，鸥驯欲就呼。
山深万木寂，一片古心枯。昨夜梅花月，相期道不孤。
寺门松未老，早有鹤来栖。一夜枕衾冷，半天风雨啼。
地迥隔尘寰，石门云闭关。幽人澹无事，白鹤相往还。
横侧数峰碧，逶迤一径开。无人相就宿，时有白云来。
海内中和日，云间上巳辰。笙歌九天半，花木十洲春。
匆匆清明了，能馀几许春。花开更风雨，肠断惜春人。
风日都门外，楼台十万家。西湖春事足，不话洛阳花。
折竹声相闻，想见雪深尺。愁杀小臣心，桥山葬明日。
江花江水意，春色为谁多。极目天涯草，凄凄奈尔何。
塞上风尘高，处处寻天马。只在此山中，无人到图写。
谁将造化手，开此混沌窍。每夜吐月时，九州同一照。
生为大宋臣，死为大宋鬼。一片忠义心，明月照秋水。
池底看明月，明月在山头。清光连上下，分作两轮秋。
此地不烧屯，何由壁自赤。意因丹炉烟，焰此千寻石。
幽寻兴不浅，归路故迟迟。猿断空山答，人行片月随。
手便筇杖冷，脚厌芒鞋紧。两袖吹松风，东冈复西岭。
鸿飞九天上，人在平地望。尘土与青云，其间能几丈。
小语不知夕，幽香无尽时。影寒人欲醉，明月照酴醾。
夜月闽杯浅，春风楚制轻。故乡空费梦，来此听溪声。
柳态随时秀，花容近酒轻。绿窗京洛语，尽抹早莺声。
局上闲争战，人间任是非。空教采樵客，柯烂不知归。
自得湘江种，禽栖不敢弹。怕摇枝上露，犹是泪琅玕。
霜叶彫残芰，寒花发旧芦。一秋明眼处，落雁惠崇图。
谁知花有主。误入花深处。放直下、酒杯乾、便归去。
一气转洪钧，阳和触处新。上林春更早，草木已精神。
已出天池外，狂澜尚尔高。蛮商识吴路，岁入几千艘。
荆楚西南地，清明咫尺天。远山犹带雪，高柳已藏烟。
天意降时雨，山川潜出云。锄秦将授汉，此力半因君。
杳默閟虚旷，森爽离人寰。玉室非所诣，回首烟中山。
上作千仞翔，下作千岩栖。箫韶在何处，苍梧云气迷。
雪檐晴作雨，道空日如年。燕坐无馀事，床头易一编。
春色到江断，野香涵日娇。鸟穿芳树语，人隔远山樵。
雨过苔犹湿，风来户半开。闲花忽落尽，啼鸟自飞来。
密竹藏啼鸟，荒村起白烟。人行秋色里，家在夕阳边。
昔闻九仙灵，今登九仙地。袅袅一炉香，寥寥千载事。
暑气犹未退，寒花早已开。衰年宁有几，寒暑若相催。
秋风彫兰芷，芳洲久寂寞。痛饮读离骚，此兴亦不恶。
不解追时好，尤非治郡才。故山猿鹤怨，应怪未归来。
兹岭别二年，今朝又重过。过了还复来，哀哉蚁旋磨。
自江至吾庐，七日喜及半。却恐席未温，又过江南岸。
沙虚防败岸，舟小怯惊湍。行路难如此，争如野处安。
岁月催人老，少年安在哉。羡君杯酒里，日日见花开。
为邑赤城下，岂欲寻赤松。我家幸不远，杖履会相从。
看花须看神，折花莫折残。但使花骨清，岂畏花地寒。
幽人履贞吉，采藻南涧滨。所采一物微，所思万物春。
时乖事转拙，端居徒含情。不似阶前草，春来随意生。
蝉声满秋树，云影护晴雷。独坐西风久，半空飞雨来。
求比旧前忧，依述最亨知。休以祐然留，希佛背生推。
少年多语笑，终日遂心娱。不会凡情识，如痴我亦愚。
烦恼浮生业，愚迷智自通。根尘如不染，识照曩缘空。
晴霁夜清秋，星繁月似钩。乐耶兴我意，绝唱入冥搜。
黄昏初入夜，漏促九天春。各自随缘意，悲欢旧亦新。
邪见终成僻，真如是久长。闲心通物外，日月四时忙。
忧信述最亨，知休以祐然。留希佛背生，推求比旧前。
前忧依述最，亨知休以祐。然留希佛背，生推求比旧。
忧前旧比求，推生背佛希。留然祐以休，知亨最述依。
依忧前旧比，求推生背佛。希留然祐以，休知亨最述。
隔岸黄鹂语，当轩白鸟斜。晚来风紧处，飞絮满人家。
纤吹浮云荐，非因散巧楼。灵俦不可觌，仙溪泛悠悠。
中兴日月明，王气山河在。万物饰昭回，稽首王言大。
野水连天阔，孤舟尽日閒。会须风雨过，一济谅非难。
故老今多丧，严祠日愈新。青青陵上杏，神护五株春。
一作淮南守，再逢霜艳新。花前今日酒，却是去年人。
虎啸云岩下，风生林岭隅。须防威可假，慎勿逐城狐。
隐几穷千古，披经究万殊。扶疏曾答客，涉猎耻成儒。
淮平舟未进，远绪怅依依。勿谓王孙怨，先如春草归。
水容静若鉴，天影倒虚明。勿使川风动，波生便不平。
此夕炎氛罢，浩然天意秋。桂华兼月上，槎影带星流。
水暖蛟冰解，灰飞凤管和。阳春与皇泽，并付女夷歌。
高士非求死，天教陨少微。云疑隐居在，犹傍岭头归。
历尾无馀日，更筹促曙躔。持愁剩残岁，将老入新年。
楼迥衔空雾，郊长占暝霏。戏鱼晴自掷，寒鸭夜还飞。
不枝惟叶茂，无干信中空。所以免摧折，为依君子风。
纤茎寒始密，秀叶晚逾滋。芳意君须识，群葩摇落时。
修茎无附叶，繁萼攒庭首。每欲问诗人，定得忘忧否。
千骑亟游赏，宾盖纷相随。不知是日欢，何如清夜时。
采花莫掣叶，掣叶伤莲根。食子莫弃心，味苦生意存。
芦花新有雁，四面水连天。清净非人世，吾诗咏不全。
我以沤为我，沤为我即沤。非沤亦非我，机事两忘不。
曳颈吟松梢，何异扬州鹤。胡为鹤未成，苦被玄裳错。
尘匣启菱花，丑妍无不识。羞杀几英雄，霜髯太煎逼。
怒翮摩青天，秋风真得意。可怜乌鹊俦，一枝聊自寄。
槐柳午阴浓，凄凉声愈健。饮露已成仙，孰云齐女怨。
人好乌亦好，寒枝不轻踏。月明如可依，飞绕犹三匝。
东门风飘飘，双佩清如水。出门相送人，胡不共知止。
三窟不须营，蒙恬素心友。识尽天下书，只要文章手。
金梭抛翠丝，东风弄晴昼。求友不须鸣，绿窗人倦绣。
越簟轻裁玉，齐纨巧缕冰。宫中虽命节，何处有炎蒸。
短绿抽心草，深红半面花。游鱼知底事，跳碎水中霞。
宝轸流薰唱，仙壶永瑞曦。欲知人厉息，天报艾生迟。
私既克，理是从。中则正，公则平。操则存，德日新。
官舍如僧舍，翛然万虑清。等闲无客到，容易有苔生。
老眼惊花暗，斜枝落纸愁。晚来闻冷雨，幻出一篱秋。
江南一枝春，岁久暗香灭。怪得深夜寒，荒村映残雪。
节义穷方见，高名荐玉京。一封天子敕，千载故乡荣。
一笑淮兵却，功成未易论。岂惭颜刺史，诗酒在平原。
入径深于坞，沧波近马蹄。每寻莲社友，咫尺走东西。
白昼重门寂，苍苔古殿深。老僧香火罢，松柏夜森森。
古来名未灭，人好水还清。一读高僧疏，尘劳悟此生。
自昔干戈地，城空草自荒。渔樵怀旧事，何敢议兴亡。
呼吸风云合，飞潜自有时。只愁潭底浅，头角被人窥。
有景道不出，须来此水滨。十分花鸟色，团作一亭春。
吾州风物好，惟是欠青山。忽有洞庭色，来从一笑间。
犹使樽前客，常怀没后名。好风吹远籁，如有笑歌声。
好景明于昼，长浮五色波。一竿吾欲钓，来此听渔歌。
一发连千丈，红云出素波。秋风吹欲老，无奈落花何。
发策名犹在，回头事已非。池塘春草绿，空忆谢公归。
岸回波曲曲，城转草层层。忽见桃花落，还知到武陵。
王有岐夷德，千年貌亦存。我怀三刺史，谁是后来孙。
不待东风拆，池塘已自春。试看源上客，犹恐是秦人。
伤哉负薪子，五十始登朝。空使埋羞处，山花复采樵。
诗老追唐句，閒居筑简斋。芙蓉寒浦外，红落感秋怀。
匆匆十日事，回首亦凄凉。何处无芳草，行人休断肠。
橘犀如半月，何日是圆时。如何一种味，却有两人知。
纷纷浑是梦，黯黯只消魂。江上浪无限，舟中酒一樽。
人生孰非梦，梦里见庐山。若了元无梦，何曾有往还。
高风吹秋霜，庭前百草死。谁知草有根，昨夜东风起。
庭前无繁植，疏竹附梅坡。虽然无巨荫，明月飞来多。
麒麟感世出，凤凰览德至。人苟常见之，应不指为瑞。
青青长朱裳，小摘脆不堕。勿欺如豆微，中怀仁已大。
蚕饱办丝课，蜂忙供蜜工。役役为人劳，衣食还自空。
汉用亡臣策，登坛授钺时。须知数仞土，曾立太平基。
窗上月朦胧，香芸鼻观通。了无梅竹影，猛省在舟中。
游蜂从何来，饥雀巧相遇。谁其释纷拿，放汝采花去。
平时兄弟间，未省别离味。别时已不堪，别后何由慰。
严之水沦漪，其山复苍苍。子陵钓游地，草木有馀光。
团团凌风桂，宛在水之东。月色穿林影，却下碧波中。
艺兰北涧侧，涧曲风纡馀。愿言植根固，芬芳长慰予。
南山烟雨霏，北山风露多。衣沾非所惜，屦湿知如何。
花开山与明，花落水流去。行人欲寻源，只在山深处。
事业无欲速，燕逸不可求。速成适多害，求逸翻百忧。
十步有茂草，会府宜多贤。亲仁古所贵，更诵伐木篇。
义路本如砥，利径剧羊肠。何以书子绅，世德不可忘。
云满南阳陌，书藏善和宅。行行重回首，无使归思隔。
高楼出林杪，中有千载书。昔人不可见，倚槛意何如。
扁舟横薄莫，渺渺蓼知秋。家山有江湖，何必赋远游。
鹤来松有客，苔去石无衣。黄金浮世在，白发故人稀。
白云闲似我，我似白云闲。二物俱无心，逍遥天地间。
香来著吾怀，先想纤纤手。果遇赠香人，经年何恨久。
解貂换美酒，半与美人醉。留半伴山翁，夜深谈世事。
晴垄麦过花，暖泥秧出水。宽得一寸心，人行更千里。
何年流水恨，昨夜小桥春。纵有相逢地，都无可寄人。
明月光常满，使君樽屡开。何须待月上，日暮便登台。
携杖溪边听，抱琴台上坐。我喜见江山，江山愁见我。
急雨收残暑，西风吹暮蝉。烟浮水空阔，露洗月华圆。
桥上置杯盘，可容十客坐。游人撑小艇，却从桥下过。
青林拥萧寺，况乃在山阴。出见桃花发，方知春已深。
恢台当长夏，山木尽成阴。良苗方竞茂，悠哉林下心。
春晓山路永，行行歌采薇。歌长非有意，惟以疗朝饥。
山月娟娟静，山烟漠漠轻。茅檐无一事，独听夜江声。
前山收苦雾，宿鸟有新声。万里南天客，三冬此日晴。
山空樵唱稀，林昏归鸟没。新月含烟霏，遥依乱峰出。
夜半山雨来，梦觉还复息。寥寥檐溜空，时闻断续滴。
雾豁空江平，林疏远山出。龙溪夜来雨，爽气侵衣湿。
巴水任喧云，僧窗睡方悄。风清月到床，露白虫鸣草。
万壑树色敛，松门已暮钟。故园肠断客，应与此时同。
桂隐芙蓉盛，柴门日日开。若无诗与酒，不请看花来。
数举营巢债，才成作佛庐。随堂展单钵，均是道人居。
月出烟暝时，水调谁家唱。短棹欲相寻，先经此亭上。
初因桥种柳，却用柳名桥。桂隐从兹入，春风莫浪招。
化国舒长日，林隈分外知。年年庭荫匝，数遍鹊寻儿。
杜老诗中佛，能言竹有香。欲知殊胜处，说著早清凉。
莫羡海棠色，听言著子时。骊珠千万颗，撒向嫩桑枝。
路入前山处，苍苔裹石棱。不逢负薪叟，时见隔林僧。
江汉旧名侯，飘萧发未秋。时荣那似此，天地入诗游。
芦深可藏人，下有扁舟泊。正似洞庭风，日莫孤帆落。
两字虽差远，花繁好作名。假饶千万偈，难状尔多情。
梦里谁曾见，香篝紫绣蒙。枝间两飞蝶，我共漆园翁。
自携折脚铛，煮芽仍带叶。客至请渠尝，俗尘消旷劫。
因看上下经，便无烦恼事。慈俭不为先，躬行五个字。
草窝双树下，借与定僧居。会得虚空境，坐卧总从渠。
澄练正萦槛，高屏近拥门。偏宜云惨澹，更好月黄昏。
万岁名虚得，兴亡已屡移。楼头秋夜月，当只似当时。
春水满四泽，浪暖鱼龙化。呼吸成风云，霖雨遍天下。
关路入云平，泥涂自送迎。书生无马癖，客子效鸡鸣。
火老不知秋，萤飞风露下。和月立梧桐，幽人宜独夜。
斯文悔少作，自谓老更工。不是舍人样，合住此山中。
江海翱翔地，舟行岸自移。无心波浪里，鸥鸟不须疑。
黑风吹海立，云水渺三韩。蓑笠渔舟里，无心下钓竿。
露冷蕊珠佩，五湖云水深。一枝春好在，先寄月边心。
老大年光迫，纤花又一春。鹊占风外岁，鸡唱雨中晨。
肌肤剪秋水，垂云出龙宫。我意得子佩，笑许无言中。
毫端看运斤，笔老木亦老。莫画春风枝，秋来厌枯槁。
所重一言契，宁悬千里期。他年风雨夜，还意剧谈诗。
太朴一已散，人伪日滋彰。持彼炎凉态，指目为温汤。
彩侍过丘林，星行忽一周。春晖今已矣，涕泪不能收。
骨秀类天人，神清若岩电。寿与山岳齐，造物兹可见。
蜡屐恣幽寻，未能得其要。登临一放目，千峰供俎豆。
当仁贵不让，见义忌无勇。今人无魏颗，勿望渠形梦。
花落飘碎琼，果熟染黄蜡。张君鼻观间，莫著兰麝杂。
宴坐鹊巢肩，观花柳生肘。幽人夜半至，古月明户牖。
花拥山头白，云翻日脚斜。银蟾已照路，游客莫思家。
醉帽迎风落，春衣日径斜。花梢密藏路，隐约见山家。
得路山方尽，如归馆暂投。春风供笑傲，一醉岂人谋。
山色堆蓝重，水光拖练寒。主人看不足，终日凭栏干。
甚疑牡丹丛，但病皮骨老。不宜入水看，只可隔水眺。
病卧愁花落，春深怨夜长。镜明羞短发，窗净惜残香。
推枕月微明，登车才五更。啼破千山暝，枝禽三两声。
昨夜孤村宿，春深人寂寥。庭前一株李，为我缟中宵。
坐却并州骑，行思楚泽渔。斯亭著斯客，斯意竟何如。
尧舜君民学，吾儒共讲磨。一毫如有愧，其若此堂何。
拂石坐小桥，临流俯清泚。松声与禽声，可以醒吾耳。
忆昔登封日，山蹊困六飞。我来犹舍杖，共坐拂云衣。
但喜朝朝醉，那知夜夜风。老人贪睡美，春梦五更中。
新绿阴将就，残红在亦稀。雨中千点絮，来伴落花飞。
笋成森碧玉，麦熟敛黄云。村酒不堪酌，一杯能易醺。
石髓门前水，松风谷外钟。迟迟半轮月，未忍出双峰。
山翠围裘领，溪声响佩环。终年无俗客，不用掩松关。
丑妇易为洁，愚儿多守纯。天将恶文采，万物恐无春。
斜月正当楼，香雾压城重。起傍小兰行，花亦方大梦。
深院锁蛾眉，黄花一两枝。晚来天气好，浑似早春时。
居人晏犹眠，行子夕未宿。此心从何生，却道力不足。
一物具一理，皆有极则处。索焉而不精，于德何所据。
晚得看花诀，丁宁趁绝晨。乘他醉眠起，别是一精神。
树劲春犹瘦，花寒暮更明。平生岂无句，此外不须清。
雨打知无那，春暄绝不禁。小风千点雪，落日一须金。
去岁游春屐，苔痕故可寻。人家随岸远，塔影落湖深。
肩舆岂不稳，万象非我有。呼童换马来，湖山落吾手。
去时数点雨，归时数片雪。雨雪两不多，山路双清绝。
酒入春逾劲，天寒烛始明。偶然倾一盏，政尔忽三更。
比雪犹松在，无丝可得飘。轻拈愁欲碎，未嚼已先销。
人怨花迟发，天教暖早催。不知要催落，却道是催开。
腊去寒犹在，春来花未开。东风忽然到，放尽一园梅。
何处新春好，深山处士家。风光先著柳，日色款催花。
雾外知何寺，钟声只隔山。望来无里许，还在九霄间。
水动花梢动，花摇水影摇。不知各无意，为复两相招。
浪喜出峡来，峡亦何曾出。两岸只无山，依旧江刻屈。
觉后难重睡，醉馀还独醒。东窗不肯白，挑尽一灯青。
染露金风里，宜霜玉水滨。莫嫌开最晚，元自不争春。
味苦谁能爱，香寒只自珍。长将潭底水，普供世间人。
强惜数茎须，惟愁白却渠。朝来都白尽，愁惜两何如。
节近亲庭远，天寒日暮时。未风窗已报，欲雪脚先知。
老子斋中宿，同来无一人。若非明月客，谁伴白云身。
南北与东西，溪光仍树色。人间无热轩，物外清凉国。
可怜林下鹤，独肯伴先生。犹有冲天志，君听叫月声。
岸植木菡萏，池栽水拒霜。那知一家种，同艳不同香。
已赓彭泽辞，更拟辋川诗。未老还山了，犹嫌归较迟。
点检苔花晕，微茫拄杖痕。酴醾几开落，山雨湿黄昏。
禁火晓未暖，踏青昏恰归。何堪一原雪，将冷入春衣。
玉树参差出，天花顷刻开。先生倚栏处，指点是瑶台。
不博右军字，且留房相池。新雏黄似酒，把酒看群嬉。
阴作官街绿，花催举子黄。公家有三树，犹带凤池香。
晚酌居然醉，昏昏不自持。奇哉苍玉枕，眠到月来时。
忽忽还重九，匆匆又岁华。不妨将白发，剩与插黄花。
端忧更贫病，不分又花时。只说春何好，犹堪入小诗。
似腻还成爽，才凝又欲飘。玉来盘底碎，雪到口边销。
雾质云为屋，琼肤玉作裳。花明不是月，夜静偶闻香。
竹色岂不好，道旁端可嗔。只教寒雨里，将冷洒行人。
老夫岂不眠，只是眠未得。若到睡思来，华胥是谁国。
远目随天去，斜阳著树明。犬知何处吠，人在半山行。
春醉非关酒，郊行不问涂。青天何处了，白鸟入空无。
春到四经旬，元来未见春。柳条将软碧，争献上番新。
枫老颜方少，山晴气反昏。旧贫今更甚，已冷幸犹暄。
忆我南溪北，千岩万壑亭。妒渠紫阳叟，诧杀一峰青。
竹国风世界，梅兄雪友朋。地清无可比，且道玉壶冰。
晚暖好登临，吾衰也不禁。雪残千嶂玉，日落万梢金。
花早春何力，香寒晓尽吹。月摇横水影，雪带入瓶枝。
雪入迎春鬓，茶醒学古胸。梦回霜满屋，吟到月斜钟。
寒力欺谁得，知侬典却衣。暮禽差慰眼，不作一行归。
未夜身先卧，不春花已开。泣残双泪雨，愁得寸心灰。
我生本南溪，我长寓南谷。是子底无良，夺我谷中菊。
夕借月为烛，晨将霞作帘。犹言贫到骨，不悟取伤廉。
霜重晓未觉，日高融始寒。空墙半根湿，落叶片声乾。
清风索我吟，明月劝我饮。醉倒落花前，天地即衾枕。
自昔花如雪，而今叶入云。先生已仙去，谁与共天醇。
孤巘秀何似，碧莲含未开。谁将脩月斧，斸取一尖来。
要寻闲世界，不在世界外。明月与清风，何朝不相对。
红雨未随风，白雪忽满枝。祇今正月尾，政是断肠时。
秋月弄长江，平地点远岫。赞府诗句中，字字江山秀。
乱石堆成玉，双峰便是门。莫将尘底脚，踏涴坞中云。
观棋不作秋，观斲不作石。要知丽泽功，祇个是消息。
梦里长逢孟，羹中亦见颜。痴儿入吾室，真作采薇看。
蜀张与蜀花，乡人相解后。人存花更腴，人去花亦瘦。
客来借毡看，笑指一书策。不管卖不行，且图偷不得。
沤生复沤灭，二法本来齐。要识真归处，赵州东院西。
帆樯共天远，楼观与云平。山阅三分国，江横十万兵。
钓舟浮浅濑，冈舍晚重林。云放千峰出，花藏一径深。
易道已南矣，清风今尚寒。山人空再拜，不识汉衣冠。
首出群山内，晴窗几处看。不因风雨折，开槛满溪寒。
不见泉来穴，沙平落细声。夜高寒月漾，银汉太分明。
突兀临飞鸟，溪僧惯往来。云山多乐处，且入小天台。
六月千里旱，偷泉心亦卑。不烦山老祝，神物久无思。
悠然已更乐，知是鼎中馀。有海尚可往，慎毋重见渔。
袅袅云中路，沧浪四面开。诗人吟不得，唤作小蓬莱。
太平云外客，行采老山中。莫叹秋霜早，君看世上枫。
寂寥千古事，今日有谁登。落日云间合，空中露几层。
日落游人散，山寒起树声。玲珑石上穴，处处有云生。
零落雪霜后，犹含千载春。一株化为石，谁是种时人。
昔日巢居客，今为天上仙。文章流海内，几杖葬山前。
此坞久无色，何年朝太真。晓耕云下路，犹恐是仙民。
落日愁飞雨，云中一线明。西湖将尽处，忽见大江横。
佛心随处见，层出更分明。不用催灯火，天高月自生。
重重风日透，花气满池塘。谁把红云比，红云无此香。
春雪正纷纷，荒山昼掩门。羡君筋力健，策杖过前村。
乾坤皆数五，日月正符同。但仰重离照，难名厚载功。
水殿风来细，槐庭日度迟。圣心无外累，动息自随时。
道大光今古，功成付圣明。超然群物表，但见四时行。
青冥风露凄，玉笙浮缥缈。石藓蚀秋花，萝月淡清晓。
看云已堪眠，待月兼宜坐。谁令作棋局，却使苍苔破。
前浮芙蓉翠，后汎石耳云。君欲竟幽讨，绝壁更一扪。
早已逃俗类，从今始清绝。皎皎不可侵，如看海□月。
草色侵书绿，依山多得阴。月高猿挂树，惊起夜栖禽。
斯道在人心，如蚌藏圆珠。散作明月光，敛则止水虚。
清风千古曲，雪涧敲寒玉。谁能继此音，苍梧泣脩竹。
水畔幡竿险，分符得异恩。潮回波似镜，聊以寄君身。
一叶舟中宿，风高浪亦高。回头人世事，真觉细如毛。
望帝城中住，春宵血沁花。何乡真万里，还忆梦中家。
明月在天上，流光遍草莱。平生一樽酒，思与故人开。
林下人归少，君归不待年。能令两蜀士，叹甚二疏贤。
谁能铺白簟，永日卧朱桥。树影栏边转，波光版底摇。
流水照朱栏，浮萍乱明鉴。谁见槛上人，无言观物泛。
花好长患稀，花多信佳否。未有四十枝，枝枝大如斗。
今年手自栽，问我何年去？他年我复来，摇落伤人意。
故人已为土，衰鬓亦惊秋。犹喜孤山下，相逢说旧游。
窈窕山头井，潜通伏涧清。欲知深几许，听放辘轳声。
落日明孤塔，青山绕病身。知君向西望，不愧塔中人。
月明穿破裘，霜气涩孤剑。归来闭户坐，默数来时店。
诸兄无可寄，一语会须酬。晚岁俱黄发，相看万事休。
吾兄喜酒人，今汝亦能饮。一杯归诵此，万事邯郸枕。
万里却来日，一庵仍独居。应笑谋生拙，团团如磨驴。
青山若无素，偃蹇不相亲。要识庐山面，他年是故人。
甲第非真有，闲花亦偶栽。聊为清净供，却对道人开。
笔与子皆逝，诗今谁为新。空遗运斤质，却吊断弦人。
朝罢金铺掩，人闲宝瑟尘。欲知慈俭德，书史乐青春。
甲观开千柱，飞楼擢九层。雪残乌鹊喜，翔舞下觚棱。
綵胜镂新语，酥盘滴小诗。升平多乐事，应许外庭知。
渐台通翠浪，暑殿转清风。帘卷东朝散，金乌未遽中。
午景帘栊静，薰风草木酣。谁知恭俭德，綵缕出亲蚕。
风雨何年别，留真向此邦。至今遗恨在，巧过不成双。
流水随弦滑，清风入指寒。坐中有狂客，莫近绣帘弹。
君来不遇我，我到不逢君。古殿依修柏，寒花对暮云。
岁近寒风薄，宫深爱日迟。欲知春到处，梅杏有新枝。
为湖始何人，人贤物亦久。所以甘棠名，百年犹不朽。
共恨春不长，逡巡就摇落。一见洞中天，真知世间恶。
此心初无住，每与物皆禅。如何一丸墨，舒卷化山川。
台高天汉近，匹练挂林端。秋深霜露重，谁见落西山。
隐居亦非难，欲少求易遂。有意未成归，聊就茅檐试。
风梢绕檐匝，霜干当窗净。遥知素壁上，醉墨森相映。
空陂放修竹，肃肃复冥冥。莫除坞外笋，从使入园生。
春晚百花齐，绵绵巧如织。细雨洗还明，轻风卷无迹。
云生如涌泉，云散如翻水。百变一凭栏，悠悠定谁使。
风高莲欲衰，霜重蓼初发。会使此池中，秋芳未尝歇。
湖里种荷花，湖边种杨柳。何处渡桥人，问是人间否。
重露覆千花，繁香凝畦圃。不忍日将晞，散逐微风去。
栽竹种松桧，十年未成阴。昔人定知我，为我养南林。
众音入我耳，诸色过吾目。闻见长历然，灵源不受触。
昔年有迁客，携手醉嵌岩。去我岁已百，游人忽复三。
层崖落飞泉，微风泛乔木。坐遣谷中人，家家有琴筑。
山川忽摇落，风雪交岁暮。堂堂十八公，正尔守门户。
老病忘时节，空斋晓尚眠。儿童唤翁起，今日是新年。
我痛须自排，汝痴故难忘。何时篆冈竹，重来看眉藏。
古事参今事，今人乃古人。只应情未浃，情浃自相亲。
春暖未苦热，秋凉未甚寒。小车随意出，所到即成欢。
人无不老理，日有再中时。不老必无也，再中应有之。
自有吾儒乐，人多不肯循。以禅为乐事，又起一重尘。
松柏入冬看，方能见岁寒。声须风里听，色更雪中观。
扬善不扬恶，记恩不记雠。人人自欢喜，何患少交游。
百年嗟荏苒，千里痛萧条。忍逐东流水，无期任所飘。
百谷仰膏雨，极枯变极荣。安得此甘泽，聊且振群生。
圣在人中出，心从行上修。金于沙里得，玉向石中求。
举世自纷纷，谁为无事人。吾生独何幸，卧看洛阳春。
不逢圣人时，不见圣人面。圣人言可闻，圣人心可见。
林下居虽陋，花前饮却频。世间无事乐，都恐属闲人。
梦里常言梦，谁知觉后思。不知今亦梦，更说梦中时。
阴阳初感处，天地未分时。言语既难到，丹青何处施。
痛矣时难得，悲哉道未传。今年年已尽，明日是明年。
一春九十日，风雨占几半。花好不成观，心狂未能按。
酒喜小杯饮，诗快大字书。不知人世上，此乐更谁如。
冬夏远难出，止行南北园。如逢好风景，亦可至三天。
尽道之谓圣，如天之谓仁。如何仁与圣，天下莫敢伦。
天听寂无音，苍苍何处寻。非高亦非远，都只在人心。
意亦心所至，言须耳所闻。谁云天地外，别有好乾坤。
月到梧桐上，风来杨柳边。院深人复静，此景共谁言。
胸中风雨吼，笔下龙蛇走。前后落人间，三千有馀首。
生平与人交，未始有甘坏。己亦无负人，人亦无我害。
岁俭心非俭，家贫道不贫。谁知天地内，别有好乾坤。
使吾却十岁，亦可少集事。奈何天地间，日无再中理。
至灵之谓人，至贵之谓君。明则有日月，幽则有鬼神。
未见希夷真，未见希夷迹。止闻希夷名，希夷心未识。
不为十分人，不责十分事。既为十分人，须责十分是。
气候如当日，山川似旧时。独来还独往，此意有谁知。
花开春正好，花谢春还暮。不意子规禽，犹能道归去。
春来蝴蝶乱，春去子规啼。安得如前日，和风初扇时。
屋新人喜居，屋弊人思去。主若善修完，何时不能住。
道不远于人，乾坤只在身。谁能天地外，别去觅乾坤。
内仗朝初退，朝曦满翠屏。砚池浑不冻，端为写兰亭。
檐飞数片雪，瓶插一枝梅。童子敲清磬，先生入定回。
梦里逢无咎，天涯哭季长。吾生亦有几，且复钓沧浪。
筑城声酸嘶，汉月傍城低。白骨若不掩，高与长城齐。
草草治杯盘，三更月露寒。茆檐虽隐翳，终胜客中看。
湖海凄凉地，风霜惨淡天。吾其去道近，无酒亦陶然。
白首仍多病，青灯独掩扉。云低闻雁过，雨急待儿归。
送客停山步，寻僧立寺门。青鞋惯泥潦，却爱雨昏昏。
春阴易成雨，客病不禁寒。又与梅花别，无因一倚栏。
牲碑别正朔，祠祝虏衣冠。神亦岂堪此，出门山雨寒。
窗间有萤过，枕上见星流。欲睡不堪热，长歌起饭牛。
欲与梅为友，常忧不称渠。从今断火食，饮水读仙书。
东西二十里，相望两平桥。傍水多投钓，穿云有负樵。
无食妨何事，吾儿可散愁。焚香正巾褐，听汝读春秋。
梅蕊如红稻，中藏无尽香。何时来鼻境，更待几番霜。
秋山瘦嶙峋，秋水渺无津。如何草亭上，却欠倚阑人。
悬水三十仞，疾雷闻数里。正暑凛生秋，倚杖者谁子。
铸印大如斗，佩剑长拄颐。不如茅屋底，睡到日高时。
云开见山雪，院静闻松风。吏去曲肱卧，疑非尘世中。
腊雪瑞我麦，春雨嘉我谷。老农无他求，一饱万事足。
日上明我窗，月出缟我庭。朝暮得嘉时，一榼醉复醒。
会合惜日短，别离愁夜长。人老爱吾庐，客归悲故乡。
涤砚欲其洁，磨镜欲其明。愿君试思之，与己孰重轻。
万物各有时，蟋蟀以秋鸣。我老自少眠，那得憎此声。
小儿勿大勤，使汝发早白。长为南亩民，殊胜东閤客。
拥被听春雨，残灯一点青。吾儿归渐近，何处宿长亭。
秋暑势已穷，风雨纵横至。白鹭立清滩，与我俱得意。
我昔溯三峡，仰天如匹练。安得中天月，正用此时见。
白云如高人，择友尚傲世。朱门客三千，一点不可致。
清霜彻花骨，霜重骨欲折。我知造物意，遣子世味绝。
补之写生梅，至简亦半树。此幅独不然，岂画横斜句。
今夕知何夕，都如未病时。重阳莫草草，剩作几篇诗。
出山复入山，路随溪水转。东风不惜花，一暮都开遍。
韵胜谁能舍，色庄那得亲。朝阳一映树，到骨不留尘。
客行满山雪，香处是梅花。丁宁明月夜，认取影横斜。
晓天青脉脉，玉面立疏篱。山中尔许树，独自费人诗。
日落川更阔，烟生山欲浮。舟中有闲地，载我得同游。
举头山围天，濯足树映潭。山中记今日，四士集空岩。
矗矗山光映，团团树影重。断猿啼午夜，孤鹤唳秋风。
平生独爱山，日日频跻攀。自得山中趣，结庐万山间。
夜半一阳动，万木总皆春。当观向荣意，从此识吾仁。
池东如月弦，池西如月弓。池北千丈屏，倒影碧波中。
中独抱孤清，外示聊以朴。不结桃李交，风味良不恶。
清沟知几曲，花落流红锦。何须浮羽觞，自可供杯饮。
无才济苍生，竹林远栖遁。中有圣人书，饭蔬自无闷。
筑堤环碧沼，种花仍满堤。幽人日往来，非关桃李蹊。
山好曾留句，城高复创亭。登临千万境，谁与画为屏。
南越第一寺，偶来心地真。却嫌桥下水，流去入红尘。
山远峰峰碧，林疏叶叶红。凭阑对僧语，如在画图中。
江清风偃木，霜落雁横空。若个丹青里，犹须著此翁。
翰墨功名里，江山富贵人。倏看双鸟下，已负百年身。
莫爱西湖好，涓涓去不回。无情是江水，犹解及时来。
雨叶不自持，风花故入衣。飞花已无定，忍著恶风吹。
袅袅东门柳，重重小苑花。为谁须落子，著意莫藏鸦。
色轻花更艳，体弱香自永。玉质金作裳，山明风弄影。
旧鬓千丝白，新梅百叶黄。留花如有待，迷国更须香。
异色深宜晚，生香故触人。不施千点白，别作一家春。
溪光延夕暝，山色接天青。独立待霜月，山童已触屏。
疏林漏晓日，脩竹起寒风。钟鼓催朝暮，千年如此同。
小阁本非宽，宇宙在其内。心与太初邻，不假飞霞佩。
新笋未全抽，春阴亦类秋。世间惟竹径，不扫更清幽。
薰炉驱俗氛，茗椀破尘虑。披襟六月凉，乘此欲归去。
山川秀而明，所居必名贤。主人虽凡骨，不慕衍客仙。
我少不努力，常愧夜讽子。亦有才高人，雍容即登此。
风微香无根，日落花更吐。横石数步馀，却力不忍度。
出门易徇身，静处可固志。寂寞三十年，所忧非禄位。
江边出相送，君去我当返。徘徊未忍还，孤帆夕阳远。
园涉日成趣，穷诗懒缀装。梁间冰雪句，屈指岁华长。
时丰公事少，笔砚任横斜。环郭江山秀，人情等物华。
秽草诛还密，浮萍去又生。辄污如鉴净，有客若为情。
暮春春已晚，不见子规飞。莫是无归处，山禽不劝归。
气骤烟云速，风飞山岳摧。神游八极表，何必访天台。
尊酒贪迎月，人生醉后佳。夜来窗不掩，吹落一瓶花。
秋雨歇复下，西风微自凉。不妨舟系柳，已贷汗反浆。
李蔡下中尔，万目指骞腾。何蕃头欲白，秋窗耿青灯。
取友英隽场，如子乃石交。进善定见与，言从浚之郊。
君才高一时，从我计已左。要追庄惠尘，挥麈论然可。
幽人睡为乡，长日踵纳息。天香唤醒然，颇复费诗力。
贤哉颜氏子，陋巷独幽居。箪食与瓢饮，萧然乐有馀。
目所以司视，视正乃为明。非礼谨勿睹，睹之则为盲。
礼者人之门，节文自中根。所主一以敬，出入无不存。
耳所以司听，听正乃为聪。匪彝谨勿闻，闻之则为聋。
义以维其心，在心常有制。惟为理所宜，不徇情所利。
心为形之君，所主一身政。持养常清明，百体皆顺令。
兄长而弟幼，天属之羽翼。一言在有序，不可事私阅。
君臣本大分，天尊而地卑。一言在有义，不可以为利。
信以实诸言，于外无妄宣。要须循尔物，何可背其然。
齐山压清溪，苍崖浸老碧。山半古招提，高堂敞虚寂。
此去向南西，山高山复低。不逢清话客，已觉倦扶藜。
醉时愁亦乐，老去日如年。惯见红相别，欣逢绿又鲜。
尝闻凤栖梧，梧老凤未栖。令我日伫立，不知月东西。
云以无心出，云归亦何心。樵牧窥其藏，妄意此阻深。
好酒来谁家，明月得我心。把酒弄明月，醉卧盗不侵。
可怜负薪子，误有廊庙志。出门欲何之，马拙车未试。
万事如浮云，可玩不可有。三年刻一叶，未就骨已朽。
山僧不好古，改作任所欲。洞荒径已迷，廊空响谁续。
红实缀青枝，烂漫照前坞。不及杏繁时，林间有仙虎。
山海吾乡备，移供不厌餐。恰如行建剑，幽景享多般。
桂林多洞府，疑是馆群仙。四野皆平地，千峰直上天。
示我超然句，能令滞念开。盍移瑞岩刹，为我入城来。
雨认巫山气，江通淫预情。相逢未多时，秋花开古城。
真火本无候，时人休强猜。要知端的意，无去亦无来。
十月风霜动，篱边菊始黄。从来司历过，失不闰重阳。
雨浥燕脂落，肌丰骨肉匀。方知杜陵老，曾写此花真。
殿阁无为日，朝廷有道时。椒浮重酝酒，花发万年枝。
去年春日盛，七十庆仪新。今岁从头数，重过一万春。
綵胜年年巧，椒盘岁岁新。君王千万寿，长与物华春。
君能多益办，我鼓再而衰。安得催诗雨，心摇毕月离。
境胜日偏长，心清夏更凉。超然远览处，何止傲羲皇。
薰殿午风清，金盘满贮冰。愿言均此施，四海涤烦蒸。
赫日中天正，清风养物深。葵倾多士志，草偃万方心。
来如负弩先，去为乘骢避。江左一片石，留伴幽人醉。
翠水冰融尽，雕栊日上迟。东风报花信，先拂万年枝。
千手一手用，千眼一眼观。用观无差殊，何必许多般。
春风桃李容，能得几时好。谁怜涧底花，自对春风老。
小雨收溪北，微云没舍西。地暄鹦鹉斗，日暖鹧鸪啼。
物来言有应，事去言自忘。翛然一榻上，聊可傲羲皇。
长剑歌明月，吴门一夜过。红楼何处是，为说马阑坡。
底事能令妾，为君死不辞。不思君遣客，报妾父仇时。
妾昔与夫别，夫曾共妾言。忍能幸夫死，不得顾姑存。
能返母万里，还荣父九原。可怜帝有母，亦自待人言。
未须论大块，以死息乎人。所愿学赐也，姑为息事亲。
食藜殊列鼎，负米异重茵。不待今朝养，伤哉昔日贫。
忍以證羊故，而云我直躬。那知为父隐，直故在其中。
长抱罔极痛，嗟余少不天。汝今幸有母，不省汝胡然。
向非亲在念，念念每精专。未必饭加损，能令疾脱然。
姬泣贼由子，子辞必罪姬。为忧君不乐，宁死莫君知。
服劳曾是孝，那更委诸人。建已老白首，中裙涤必亲。
向来父学显，别自以家名。不是能传业，如何著孝声。
扇席更温枕，古人谁与同。一心奉二母，自是胜黄童。
父身如可代，子死乃其情。尹待我何薄，而将此买名。
觅参不可得，忽感鹿前行。行到鹿灭处，元来此地生。
父赐子以死，君侯安所疑。忍哉指鹿相，无复祖龙知。
生我者为母，无缘贵贱分。不思骂婢语，何可使亲闻。
既尔家能孝，还于国尽忠。谁宜举此爵，知是莫如公。
尚自畏四知，于亲岂忍欺。种蓝有助者，拔去不妨奇。
欲得忠臣者，求之孝子门。如何傅王子，尚复待人言。
异哉宗子孝，亲疾远关心。每念痛大小，因知疾浅深。
宁将身塞祸，不忍母流离。我自不为恶，黄泉今有辞。
愿以身代母，书焚上彻天。若非神许我，未必字依然。
视膳子之职，何须自执炊。閒将心比并，合是手成持。
莫致儿荣养，翻令父苦耕。可怜废书泣，不忍叱牛声。
贼来那可迩，而敢以身迎。身岂不知爱，心乎恐母惊。
所当约于已，岂忍俭其先。道立南阳表，人呼原氏阡。
扶母犹可免，弃君安所之。可能共母载，忍不授君绥。
不顺诸侯友，那容天子臣。贞乎宁绝俗，隐也不违亲。
岂伊东閤里，无似督邮贤。直把孝行荐，今人少孟坚。
玺书来万里，鼎足许三分。解道为忠易，谁知以孝闻。
儿貌酷类父，母知儿不知。可堪引镜照，正复益儿悲。
既渐夫子教，罔有不分均。何复间多取，齐言彼有亲。
戴琴妙一世，二子得其声。不忍遗音奏，各将新弄行。
不忍身逃箭，知为母塞疮。人心有如此，兽面本何尝。
经言事父孝，所以事天明。疾间加再饭，梦中与九龄。
封侯何尔泣，儿幼乃无勋。恐莫终亲养，应将报主恩。
躬稼复樵渔，养亲还读书。不闻官赐帛，惟见吏催租。
共母一屋下，宁知屋欲然。不须讥寡智，相哺政堪怜。
松风生晚凉，坐久市声歇。客去行独吟，踏石碎明月。
芭蕉我所爱，明洁而中虚。禅房富灵根，颇似人清臞。
斲石自何许，枕之怀赤城。空庐复蕙帐，旦暮白云生。
试吏才未申，食贫同古人。何以赠行色，一酌湖上春。
璧固君所寄，镜亦妾所惜。乍可返君璧，妾镜不可得。
鸣驺入远树，飞盖渡长桥。水阔鹭双起，波明鱼自跳。
劝客芙蓉杯，欲搴芙蓉叶。垂杨碍行舟，演漾回轻楫。
野水竹间清，秋山酒中绿。送子此酣歌，淮南应落木。
浮云吐明月，流影玉阶阴。千里虽共照，安知夜夜心。
山色无远近，看山终日行。峰峦随处改，行客不知名。
荷深水风阔，雨过清香发。暮角起城头，归桡带明月。
元会千官集，新春万物同。测圭知日永，占岁嘉时丰。
春溪渐生溜，演漾回舟小。沙禽独避人，飞去青林杪。
茧馆覆柔桑，新丝引更长。纫为五色缕，续寿献君王。
朝看楼上云，日暮城南雨。路远香车迟，迢迢向何所。
朝闻惊禽去，日暮见禽归。瑶琴坐不理，含情复为谁。
野色混晴岚，苍茫辨烟树。行人下山道，犹向都门去。
此身倘长在，敢恨归无日。但愿郎防边，似妾缝衣密。
天岂私贫我，看书每自疑。寸心即知己，不用世人知。
帝历千年统，神州百代居。但看今日事，莫信古人书。
尘欺双鬓少，春寄一枝多。为报花神道，晴天载酒过。
人问我何之，我以此诗对。云飞百川流，只在天地内。
百年诗礼训，惟彝仲容贤。慎勿如痴叔，膏明适自煎。
目断归帆急，无身可得追。亲庭如有问，依说鬓成丝。
团扇初辞暑，虚檐恰受风。帘花孤月冷，秋在不声中。
庭幽蛰谈口，烛尽辍书卷。墙外醉客喧，堪憎更堪羡。
河桥数株柳，偏受东风多。柔条慎勿折，生意全天和。
素心爱云水，此日东南行。笑解尘缨处，沧浪无限清。
万钟谁不慕，意气满堂金。必若枉此道，伤哉非素心。
江上往来人，但爱鲈鱼美。君看一叶舟，出没风波里。
南国风波远，东门冠盖回。多情是明月，相逐过江来。
行歌春满路，坐歌春满园。花前人自乐，桃李岂须言。
有浪即山高，无风还练静。秋宵谁与期，月华三万顷。
春色人皆醉，秋光独不眠。君看明月下，何似落花前。
青郊鸣锦雉，绿水漾金鳞。愿得郢中客，共歌台上春。
南楼百尺馀，清夜微埃歇。天会诗人情，遗此高高月。
一棹危于叶，傍观亦损神。他时在平地，无忽险中人。
君归一水遥，魂断木兰桡。赖有南轩竹，清风慰寂寥。
夜入翠烟啼，昼寻芳树飞。春山无限好，犹道不如归。
风物皆堪喜，民灵独可哀。稀逢贤太守，多是谪官来。
明月照前墀，朱弦奏流水。春风如未回，敢望无云起。
思古理鸣琴，声声动金玉。何以报昔人，传此尧舜曲。
声闻与色尘，普以妙香薰。昔汝来迷我，今吾却戏君。
有客叩岩扃，无人管送迎。片云閒出岫，水月自空明。
绿野添花径，青春引杖藜。家人行乐处，双劝玉东西。
管领神仙侣，追陪山长家。往来惟意适，歌舞对年华。
有喜何须药，无尘即是仙。壶中春日月，聊数八千年。
夏肤粗已皴，秋蒂熟将脱。不辞抱蔓归，聊慰相如渴。
月淡玉逾瘦，雪深红欲燃。同时不同调，聊用慰衰年。
蘋芷迷烟路，莲舟忘却归。夜寒江水黑，风雨梦如飞。
一丛三百朵，细细拆浓檀。帘幕护花气，不知窗外寒。
堂下心如铁，庵中语似雷。有人参此语，三个一坑埋。
菊老芙蓉退，化工少均逸。蚤晚梅花动，从此无閒日。
绛萼梅初蕊，青条柳未阴。群芳自先后，一气本无心。
何时见池馆，一二佳友生。酣饮入深夜，竹间灯火明。
节物暗老我，壮志特未已。事业力自致，贵贱命可委。
静涵空碧色，泻自翠微巅。品题当第一，不让慧山泉。
未识春风面，先闻乐府名。洗妆侬出塞，进艇客登瀛。
平地三尺雨，农家三尺金。我愿此雨力，生穗长如林。
种柳护吾庐，无妨隐者居。绿酬一樽酒，青映五车书。
栽梅沿屋角，幽趣少人知。雪后月明夜，孤芳吐几枝。
众卉竞春妍，芬芳无彼此。霜寒摇落时，独秀何如尔。
苍苍岩上树，夜气积而然。念彼人之学，盈科为有源。
云来万山动，云去天一色。长啸两三声，天高秋月白。
孤山养孤鹤，宜与梅为邻。处士若轻出，梅花应笑人。
山为仁者乐，况复字为仁。坐与兹山对，静中天地春。
一径绿阴去，隐隐花竹幽。主人地行仙，终日杖屦游。
密粟出浓紫，幽花间深黄。有谁吟其间，含香一薇郎。
平生忠义心，一饭不少忘。臣甫宁饿死，愿君尧舜唐。
山以感为名，可见天地情。万籁恬不作，风来自松声。
风雨惜春残，新晴为启关。白云归去尽，还我旧青山。
小桥横野涧，物色自孤清。终日相晤语，松声与水声。
不到山中久，山寒景益奇。冻泉零雪谷，坠叶弄风丝。
人间五福少，世事罕兼全。将此不贪宝，延予有限年。
六十遇明主，家空无一廛。百年今共尽，五福晚兼全。
一水泻寒玉，数峰罗翠屏。渔樵自来往，不悟落丹青。
永日静无聊，空庭散郁陶。憩禽猜落果，乳雀趁飞毛。
饭馀行挟册，醉后卧看山。举世皆忙者，无人伴我閒。
有客访山间，愁襟一笑宽。青灯亲软语，薄酒缓清欢。
竹翠凉虚寝，炉薰养道情。日长无一事，燕坐有馀清。
夜半霜铺瓦，浑如水泼衾。炉红朝易起，衣重老难任。
夜永醉还醒，邻鸡已有声。衾寒霜令急，木落睡魂清。
风高霜挟月，酒暖夜生春。一曲清歌罢，华胥有醉人。
春事动勾芒，閒行嗅嫩芳。人无前日兴，花有旧时香。
春暖和烟重，冬寒带雪稀。何如秋浦畔，含思独依依。
归路俯清川，呼奴自刺船。戏鱼翻晚照，宿鸟入寒烟。
天地即吾庐，胡为号借居。赵州无住著，不用更还渠。
深山五六月，犹自有莺簧。只满幽人听，何如入建章。
不织不耕日，无忧无恼身。旷哉天地德，养此最閒人。
露叶明朝彩，云峰吐夕岚。山中无限景，诗力不相参。
草木肥梅雨，江山快晚晴。芳塘荷芰发，香泛葛衣轻。
小筑瞰清流，人閒境更幽。蒹葭寒带水，蟋蟀静吟秋。
野坐花飞片，溪行水涨痕。山中閒日月，世上别乾坤。
山中有至乐，静者得其意。所以入山人，同来不同味。
死固汝可怜，生亦我所爱。生死两相缪，吾将解其会。
倚杖立江干，丹枫叠嶂寒。何人三昧手，画我看秋山。
甚欲逐郎行，畏人笑无媒。日日东风起，西家桃李开。
金风凉夜深，吹我萧萧发。起折丹桂枝，惊落花上月。
止水搅不动，好山邀辄来。松间寒月晚，似欠两翁催。
明进离方午，柔生遇已阴。妙参三圣易，细测两仪心。
和凤东风转，携龙北斗回。人间遒铎振，天上兽樽开。
象应轩龙次，恩承帝座光。燕坛风澹荡，蚕馆日舒长。
草色半有无，梅花间开落。还家正自好，柰此抱离索。
路尽山尤胜，溪深水愈豪。寺楼今不见，依旧五峰高。
雨霁轻埃息，闲吟面曲池。游鳞时对掷，双破碧涟漪。
晴轩足清趣，闲与鹤开笼。寄语北山侣，无惊蕙帐空。
道成元未是，再至却须成。但看西行日，归来一饷荣。
林高动轻籁，云静天无风。缥缈笙鹤下，依稀鸾佩逢。
此心仅方寸，去天唯咫尺。欲付子孙耕，先自竭吾力。
倚柱看潮生，渔歌静中发。吟罢寂无声，江风对山月。
庵中有高人，不受红尘触。吟诗每夜深，来伴山云宿。
又见雁南飞，远行人未归。西风吹白发，肌瘦不胜衣。
青山万古色，几人曾赏心。萧萧木叶下，我坐复沉吟。
道抱阴阳妙，天行日月长。花开千种丽，叶下一般黄。
夙有水云趣，倦游尘土间。冲山为谁秀，几案我江山。
种学根不深，履道乃邮传。欲收反约功，必也破万卷。
挟策博塞殊，愚智相千万。反躬诚且乐，此事要早办。
阅书五行下，未胜百回读。至道一念存，请事不远复。
山花红与绿，日暮颜色足。无名我不识，有毒君莫触。
高岸已为谷，斯人如蜕蝉。固应留宝刻，信示当家仙。
偶得悲秋句，还惊旧社空。中庭步明月，朗咏与西风。
何处延明月，东城百尺楼。故人那得见，后夜是中秋。
努力张谋父，躬耕老白云。无年俭足用，此外奈何君。
希远来彭泽，聊为三径资。拂衣归底处，命驾定何时。
好在张居士，云龙寄梦频。西斋见风月，连榻复何人。
胜概今犹昨，层楼栖燕雀。但闻歌竹枝，不见乘黄鹤。
隔岸东西州，清川拍岸流。但闻竹枝曲，不见青翰舟。
危构压江东，江山形胜雄。但闻竹枝曲，不见胡床公。
露湿云罗碧，月澄江练白。但闻竹枝歌，不见骑鲸客。
昔人泯黄壤，陈迹变沧波。劫火洞然坏，无如嘉句何。
不复怒飞声，朝鸡得擅鸣。婆娑犹有地，媚灶毕馀生。
纷纷脱柯叶，衮衮断根蓬。不待吹扬力，随风亦自东。
前日神州尹，声华掩赵张。春风长有待，难树是甘棠。
来暖西枢席，斯民赖已多。前春凤池水，四海涨恩波。
池上千条柳，依依解占春。自怜衰飒鬓，不与物争新。
池上雪初消，春鸦已占巢。自怜流寓迹，无地可诛茅。
不见江南客，愿听江南钟。倾耳度遥夜，天寒多北风。
平生感激心，炯炯徒自许。尘埃五十弦，难为齐人拊。
壮图可复道，罄折营五斗。负郭二顷田，何时落吾手。
病骨倦空林，曳杖闲庭步。暗烛与寒虫，迢迢思风露。
霜空出华月，樽酒聊相对。别夜复婵娟，故人千里外。
驾犁岂知耕，布谷不入田。大农坐官府，百吏饱穷年。
朝为去山云，暮为还山雨。谁谓物无情，欢期不知许。
要知两侬心，等是它山石。此诚不可转，彼情无自入。
闻有高秋兴，清樽醉飞鸿。应悲故人远，薄晚面西风。
无酒不成别，无诗别不成。别君诗一首，马上酒三行。
欲花未花时，此妙无人知。著花已多事，更为花吟诗。
梅花老山林，思与天下芳。琼花差清白，荐之守维扬。
水月一联诗，桃杏不敢近。卷锦归之梅，梅花无可逊。
我爱梅花清，梅花怜我癯。宁为寒东野，毋为渴相如。
怀哉丈人行，四海空交游。桃李不识面，一生慕荆州。
对梅日一醉，无酒如梅何。尘世独醒人，卑之毋甚高。
霜凋雪剥馀，万卉生意动。梅花让群芳，回施春风供。
莫谓湖山景，寻常总一般。欲穷清胜处，须向雪中看。
树暗常疑夜，山多易得云。撞钟最深处，岭外不曾闻。
人与春俱老，花因雨易残。天涯云万里，肠断倚栏干。
坐久香销篆，更长烛屡花。一轮观浴兔，两部听鸣蛙。
秋到情怀恶，美人天一方。夜深窗转月，梦断角吹霜。
秋巘翠千叠，晴溪玉一湾。渔舟三两个，来往钓其间。
地卑梅雨湿，气压篆烟低。熟是披襟处，高楼百尺梯。
止泓清而明，如彼秋月满。以此观我心，澄源斯近本。
七树怀郑薰，千尺羡晋峤。弘景招不来，俯仰但长啸。
开帘野水声，倚杖青山色。幽意在人间，人间不相识。
窗前寻丈地，种得一株梅。明月清风我，红尘不复来。
白玉谁家郎，红粉何处女。秀色总堪怜，春风密相许。
退之送李愿，归欤两山间。而今乃有此，坐能悦吾颜。
诚能得初心，何必返初服。有以固中扃，不须防外逐。
西湖万顷荷，护以堤千丈。应诏待新辞，无为恋盆盎。
野驿人稀到，空庭草自生。霜清殊未觉，雨细更含晴。
山色仍前日，梅花又一年。休为招屈些，好泛渡湘船。
少小耽文字，初非哲匠能。空令为己学，老矣见何曾。
老屋愁风破，空林过雨乾。飘零黄叶满，寂寞野香残。
行役渠怜我，生涯我羡渠。太平今有象，随寓即吾庐。
溪已曲更曲，坞仍深更深。端居与奚自，出处各何心。
二月倏已尽，一春馀几多。不知花过矣，谁问病如何。
灰里拨阴何，思君欲就哦。还忧好时节，来搅或遭呵。
一雪顿能晴，江山万里明。故胜茅屋底，空听滴檐声。
我无岩壑姿，空有山林想。看君落笔时，形滞心已往。
日上照万物，心明观一身。为光讵资火，在我不关人。
杨垂空寄恨，草碧会添愁。祇有花无数，春风醉不休。
背荫常先积，当明竟早消。草衰犹秀色，柳悴亦长条。
勿谓虚明质，能成积厌威。由轻终及重，至著本从微。
名士每名泉，一瓢宁取贤。道行期及物，为涧定为川。
所思终不见，渺渺政愁余。试向江头钓，怕逢双鲤鱼。
掘我窗前笋，与君充煮煨。槎牙勿多弃，聊用敌崔嵬。
已载相如赋，还披杜老诗。团团自长叶，佳实欠累累。
昔在龙门胜，祇今云谷居。吾州端不远，曷日从篮舆。
树合猿啼远，崖荒虎迹新。寻常惯居者，辛苦恐行人。
下壑疑无地，高崖恐接天。端殊益州驭，敢尽祖生鞭。
人疲故思息，马倦亦成嘘。彼政嗟吾役，吾宁陋彼居。
怅彼荆榛合，欣公杖履开。倘非人隐异，何许笛飞来。
枫赤芦花白，扁舟夜泊时。平生故人梦，细雨说相思。
爱此沧浪水，临流坐写诗。赋诗元未就，藉水发幽姿。
落日千山赤，平林一带青。翁方卖鱼去，孤楫自横汀。
云深不见山，雨密还遮树。相见说相思，相思说何处。
鸟雀知既夕，相逢如择栖。嗟余独何者，失侣自东西。
尝评节物佳，无出九日上。岂独为黄花，端由有元亮。
生儿思称家，人孰不欲可。门户冷如冰，其尤莫如我。
君行过吾里，舣舟并南山。王郎两徐子，非必素往还。
日出复日入，寝饭但默默。堪哀笼中鸟，欲去飞不得。
昔人颂诗书，论世犹尚友。生幸同斯时，识面可独不。
流传昔多闻，邂逅今既见。顾我何足收，期公示深眷。
稚梅非不佳，颜色终敷腴。惟此老不枯，故能清且臞。
兄诗楚山竹，岁晚色愈绿。譬彼朝阳桐，当令凤栖宿。
明月故在天，何自堕此水。倘匪骑鲸人，孰能相料理。
风前挥珠珰，吹落春江去。日夜只东流，何时复西溯。
拟凭魂梦寻，苦恨山川远。山川远不愁，风吹梦魂断。
朝从前山看，莫与后岭对。晓雾或纷纷，晚烟增紫翠。
沙鸥故飞飞，湖雁更历历。顾我亦忘机，相看同一适。
小盖行障日，枯筇立倚风。入田催种稻，行圃看浇葱。
幸自蓬窗好，侬家企脚眠。雨声无赖得，相唤著愁边。
永日消金鸭，暄风汎宝鸾。自从归意动，无复梦魂安。
天上和羹事，巢由不忍闻。疏花将瘦影，閒卧一溪云。
日暮歌碧云，天寒思脩竹。佳人不可见，景入山更绿。
水深石可灶，水浅石可矶。多谢山中石，与翁不相违。
一瓶还一钵，作戏且逢场。会看走鹤书，横宝今道傍。
春着湖烟腻，晴摇野水光。草青仍过雨，山紫更斜阳。
雨在时时黑，春归处处青。山回失小寺，湖尽得孤亭。
不识刘公字，今方睹一斑。笔兼欧蔡体，品在上中间。
向晚菱歌起，风平水不流。鸳鸯两相逐，飞过采莲舟。
沧江无尽水，夜夜随潮去。若复作潮来，沧江止不住。
自君之出矣，蛾眉不复扫。宝鉴委埃尘，玉容为谁好。
莫愁石城住，今来无莫愁。只重石城水，曾汎莫愁舟。
堂前种黄葵，百结种葵畔。同地不同心，徒令永相见。
自君之出矣，懒妆眉黛浓。愁心如屋漏，点点不移床。
霜风欺断柳，星月爱平芜。船暖知村近，钟寒想寺孤。
杂树略就列，清晨时涉园。逢幽付鼻咏，怀新劳目存。
秋色丹枫畔，愁心白雁边。东来又相失，更拟待明年。
白尽汀蘋老，黄彫岸草秋。西风正萧瑟，何处不堪愁。
偶来俯沧波，遥见生白蘋。望望不得上，笑彼涉江人。
清阴夏可玩，秀色春可餐。桃李事且置，四时各有观。
临池可手揽，何似湘水中。冥冥望北渚，木末有芙蓉。
四观以为邻，朝霞以为灶。赠我不知名，千古岩下草。
几岁不出门，一朝事远游。长安初岂远，孤客难淹留。
菡萏露不迟，蒹葭霜岂晚。我生宁免愁，别离无近远。
藜床坐来久，前年曾到门。闻道蓬蒿满，秋风著旧根。
同游不二境，却有别离情。为日添香火，中原正用兵。
雨中新种竹，波上旧来鸥。客子何时乐，幽人未肯愁。
草木衰残意，关河离别情。秋风已如此，况复更论兵。
公子与王孙，何须更问耕。春心为花雨，梅杏尚难平。
山头百尺井，有径看如失。唯有参横时，山人起自汲。
山酝今朝熟，溪氛起正炎。醉予难酩酊，泣汝泪阑干。
西方石为简，东山人可与。不用量三江，聊以压四虎。
不忍与君别，怜君仁义人。三年官满后，依旧一家贫。
江外三千里，人间十八年。此行谁复见，一鹤上辽天。
日永坤宁殿，时将万卷看。从容聊洒翰，宝扇舞龙鸾。
艾虎垂朱户，槐龙舞玉墀。昼长无一事，祗诵二南诗。
槐影绿成围，腰舆茧馆归。我躬惟服浣，先织衮龙衣。
本自江湖客，宦游常苦心。看君小平远，怀我旧登临。
閒居淡无事，临流忽有得。平生诗外心，滩上一鸥白。
事从尘世去，心共白云閒。不作游山计，朝朝饱看山。
从来冰雪体，引墨为君开。寄语金鸾客，和羹人正来。
道丧嗟耆旧，人亡独简编。家藏六君帖，何必万人传。
城中得此观，不用远寻幽。松影半坛月，竹色一帘秋。
溪声滩外急，草色两中深。客意自南北，山光无古今。
呼吸一寒暑，三界本无家。人间自火宅，未老发先华。
倚杖长松底，无风昼自凉。吾庐傍林壑，嘉木耸千章。
一间犹未达，惜哉千种仙。我欲挟之进，俾见天中天。
竹间有寒流，四面浮苍翠。何必驾层空，萧萧尽秋意。
撑肠万卷书，不知何处著。寄语腐唇人，于兹宜领略。
心澄气自爽，满目是青山。欲知拄颊意，一笑可忘言。
天台多胜概，落日乱山青。不似三峰好，楼台入翠屏。
草际露华白，天边云浪开。好风何处起，和月入帘来。
节逢重九日，郡占五溪间。止水痕依岸，行云影过山。
民归新邑去，古寺静寥寥。僧映水遮户，客随云过桥。
南极苍梧郡，江山号胜游。海天晴动水，峡月夜随舟。
冷逐江梅使，先春下桂林。湖平三楚出，岭尽百蛮深。
使君合浦来，示我海滨石。千岩秀掌上，大者不盈尺。
二阁宁独暖，万家方号寒。何当放春去，和气满人间。
玉蕊琅玕树，天香知意薰。露寒清透骨，风定远含芬。
庆娘颦翠眉，春瘦怯罗衣。笑问采花蝶，如何成对飞。
燕有情还至，花无主乱开。杜陵人不见，夜月自徘徊。
归山终未遂，折桂复何时。且共江人约，松轩雪夜棋。
平野人归后，孤城日落时。西风闻一笛，惆怅忆桓伊。
往事都如梦，流年只断魂。不堪春尽日，细雨欲黄昏。
夙驾巡边徼，归程隔乱山。长安花木丽，春苑待君还。
绝塞程方远，穷阴岁欲残。石城归梦断，陇月照人寒。
金陵烟草绿，玉塞霜天白。万里隔关山，年来断消息。
天上春光别，时康乐事繁。烟花浮阆苑，露叶簇金盘。
采缕盘金丽，香蒲镂玉匀。君王千万寿，岁岁乐兹辰。
莲叶看龟上，桐花引凤栖。圣人千万寿，福禄与天齐。
濯濯风涵柳，英英露泻荷。微凉无限意，分付舜弦歌。
采缕萦朱户，芳菰剪翠筒。风光天上别，景物世间同。
遥岑舣舟见，野思过桥生。兴尽回兰棹，归鞍月正明。
题诗最高处，不为付人看。记著今朝胜，山明松雪寒。
舞衣叠翡翠，海月挂珊瑚。香满流苏幄，相迎问醉无。
公富天人学，已收廊庙用。宿有云水债，聊寄泉石供。
著意绣鸳鸯，双双戏小塘。绣罢无心看，杨花满绣床。
江南春草绿，江北未开花。佳人在何处，迁谪寄长沙。
宠移非为妒，花落不因风。来往长门月，羞将团扇同。
皎皎天上月，随人如有情。何当背银烛，弃我如绝缨。
白露团玉阶，秋风动罗幕。御幸各有宜，非为君恩薄。
寻壑初不惮，经丘亦忘疲。人见崎岖处，不知心坦夷。
度岭汗如濯，渴尘生客心。清泉随念应，乞与涤烦襟。
零落黄金蕊，虽枯不改香。深丛隐孤秀，犹得奉清觞。
天嫌物兼美，而使密云藏。已向石屏见，何须照席光。
佳人五色缕，道士张囊符。瘦臂不中系，百邪何用驱。
月晕已知风，灯花先作喜。明日挂帆归，春湖能几里。
古锦裁诗句，班衣戏坐隅。木奴今正熟，肯效陆郎无。
岸傍草树密，往往不知名。其间有啼鸟，似与船相迎。
欲社先知雨，将归未见花。那能长作客，夜夜梦还家。
万钱买尔身，千钱买尔笑。老笑空媚人，笑死人不要。
酌我樽中酒，知君羡北归。如何沙上鸟，远逐片帆飞。
孤竹二君子，圣人知独清。但将奇节并，何用首阳名。
鸳鸯罗荐开，翡翠香帏寂。解带竟羞明，移灯向东壁。
日结一尺网，知吐几尺丝。百虫为尔食，九腹常苦饥。
虽传古人声，不识古人意。古人今已远，悲哉广陵思。
寒草才变枯，陈根已含绿。始知天地仁，谁道风霜酷。
百岁已逾半，知复几寒暑。此事当究观，勿共俗子语。
不雨已三月，草木无光辉。篱边旧菊丛，生意良亦微。
晓色殊未分，江风飘然起。开窗看芭蕉，露重叶如洗。
月行虚空閒，月影印在水。月落影还无，一笑人閒世。
古寺残僧少，孤村碧树围。明朝山下路，愁绝望烟归。
山以静故高，水以静故深。福禄岂外求，万感皆人心。
抱琴历高峰，拂石就晚阴。空山对摇落，怀哉千古心。
娟娟竹影薄，决决溪流浅。风生秋意回，野塘天容远。
春花狼藉馀，六出净烦热。衲衣凝夜禅，香散深林月。
茵席絮剪茧，枕囊收决明。南风入昼梦，起坐是松声。
打荷看急雨，吞月任行云。夜半蚊雷起，西风为解纷。
四海无远志，一溪甘遂心。牵牛避洗耳，卧著桂枝阴。
衣篝丽纨绮，有待乃芬芳。当念真富贵，自薰知见香。
羊生但著鞭，勿哭西州门。故有不亡者，南山相与存。
巧解逢人笑，还能乱蝶飞。清风时入户，几片落新衣。
自古多如此，君今独奈何。可来白云里，教汝紫芝歌。
水国鸿雁秋，烟沙风日丽。莫遣角弓鸣，惊飞不成字。
萧寺吟双竹，秋醪荐二螯。破尘归骑速，横日雁行高。
江南十兄弟，长被时一共。梦时各自境，独与君同梦。
江南鸿雁行，人言好兄弟。无端风忽起，纵横不成字。
公虚采蘋宫，行乐在小寝。香光当发闻，色败不可稔。
昼食鸟窥台，宴坐日过砌。俗氛无因来，烟霏作舆卫。
白足礼江沙，七星在云表。洗心无一尘，缺月西南晓。
辱莫辱多欲，乐莫乐无求。人生强学耳，万古一东流。
荷锄郎在田，行饷儿未返。终日弄鸣机，恤纬不思远。
几树浓于茜，斜阳景最幽。忽因风雨尽，全减十分秋。
逐处随青草，生来不识愁。旱田乾欲死，拍手也须讴。
忆得别离日，乡桥柳脚斜。读君诗一转，全似到吾家。
至音不可收，今人滞形器。欲知古乐心，山中此声是。
一声苍壁裂，再奏蛟龙悲。事往迹犹在，山空人不归。
直上云峰表，云间谒洞天。自惭无善政，来此乞丰年。
亭亭涧底松，干凌雪霜孤。既无鸾凤翔，鸟雀来喧呼。
一别遽如许，归期可奈何。无心恋明月，有泪寄流波。
日永不可过，夜凉愁更多。蝉声嘶晚月，孤枕梦如何。
忽惊陋巷间，踏作琼瑶迹。坐闻郢中歌，妙句压元白。
高堂连夜赏，蛾眉映珠栊。谁怜闭门客，衣穿履亦空。
四角朱弦直，双桥小霓攲。寒星夜稀密，冷浸一枰棋。
此秘昔未睹，斲云今始开。苍松临怪石，宜号小飞来。
梅开群玉府，柳试缕金衣。过腊山逾瘦，迎风水渐肥。
凝尘昼满室，燕处亦超然。扫罢掩关卧，从嘲边孝先。
不是山阴画，清流曲更方。欲知三面景，绝胜九回肠。
掬水弄涟漪，清辉碎更随。人间无太白，欲捉可凭谁。
花木蒙沾润，根坚枝亦骄。悬知如舌本，端藉酒杯浇。
平生壮夫志，老去未消磨。其奈青铜里，萧萧双鬓何。
但见蹙红巾，未闻衣黄里。一试缕金裳，世职真西子。
此君仍佩紫，直节自来孤。欲倩文夫子，招邀入画图。
山深云气多，拨云寻径入。但觉襟袖寒，不知浓翠湿。
不受百钱馈，从兹号钱清。至今千载后，犹得仰佳名。
来时帘捲昼，坐久竹移阴。有待无消息，南窗睡兴深。
一冤旱三年，此理乃无欺。乖和自相召，天意容何私。
地熟桑麻易，村深气象醇。此行真不恶，今日似阳春。
好毁非佳士，毋轻听彼言。如人名父母，急去不须闻。
竞索驾高车，吾宁守户枢。安能念荣悴，且欲辨贤愚。
事事皆由命，穷通各有时。穷通吾顺处，虽命亦何为。
事以义为本，尤须礼作舆。有时当致曲，切勿背吾初。
德意遍岩谷，纯心对云天。办此一爇香，从公作丰年。
法许公不许，法不如公严。公不为我留，宁避世俗嫌。
百里不足骋，千里漫同流。推君友于心，对此良优优。
史君大雅资，胸中淡无欲。尤物能移人，犹有此数竹。
微雨久逾润，禅房低复深。下帷香一缕，收尽向来心。
烟雨百馀年，茅茨数间屋。中有在家僧，萧然如此竹。
溶溶水拍堤，了了花隔岸。不著小桥通，令人方寸乱。
不似居城市，澄湖上有松。日斜人影散，百尺卧苍龙。
薰风追晚凉，爱日引朝步。瘦策与青鞋，应知来往路。
茗饮贵石泉，江流亦其亚。甘寒如此井，未肯出汝下。
啸壑有于菟，吹波作奇字。川上雪髯翁，文章政相似。
人皆爱吾庐，烛理均是寓。未办山林居，聊依佛僧住。
白昼俯层台，千山万山月。若不犯高寒，安知此奇绝。
幽畦小雨馀，一一锦绣段。春日细春盘，悬知咄嗟办。
此道固非浅，圣门两三人。佳名长在眼，无实勿为宾。
一心贯群伦，乃是吾祖事。耳孙不绳武，愧子两大字。
自耸干霄势，应怜望岁心。试将肤寸泽，来作济时霖。
平生功名心，不肯事酣宴。向来话淮南，山川眼中见。
诗成啸诺馀，谋出壶觞暇。却整进贤冠，麒麟要图画。
唐人旧吟处，古殿昼多阴。欲去有馀恋，片云飞碧岑。
往事惊心折，三年撚指间。西州门外泪，华屋遽青山。
王事有期程，称意不可再。寄言山中友，勿误青衫爱。
风细吹吟凤，雷惊起蛰龙。几年卧空谷，今日享真封。
世网角雄雌，官途争是非。人方酣蚁战，吾自送鸿飞。
万事一鸱酒，平生几蟹螯。悲秋仍送远，怀古更登高。
蜂影过窗急，雏声出树繁。经时不吐句，此日独窥园。
去鸟仍回白，残阳更借红。伤今兵乱后，人醉不如枫。
古人不可见，物色故依然。二麦何人种，忍冻及丰年。
钟声澄万室，月影散千林。岑寂岩栖客，应观不转心。
无色庭前石，无声石上琴。此时寂寞意，千载有知音。
扫石坐花阴，花阴复满襟。此时真昼锦，富贵亦何心。
院静泉声合，夜深虫语多。近窗移素榻，攲枕见星河。
飞雾不成雨，幽人懒出溪。落红双雉过，新绿一鹃啼。
高树俯沧江，老屋隐乱石。水深群鱼集，一网千尺碧。
青峰插天隅，淡月如可吸。江流疑有声，孤舟舞蓑笠。
大山如大国，小山如小邦。低树无附丽，洪涛恣舂撞。
向晚一鸠鸣，道人春睡足。无处写幽怀，巡檐数脩竹。
玉屑装龙脑，云衣覆麝■。何堪夜来雪，香色两凄迷。
乱山蔽天尽，丛涧绕山流。茅屋冷欲压，今日方中秋。
身绝一毫荣，胆落几回醉。难忘踏霜茅，忍冻吟冷翠。
谷深谁吟诗，吟惹白猿听。万景虚空生，风微涧光定。
载酒听莺语，春风到处吹。鱼峰如有约，蜡屐正相宜。
珠帘半窗月，修竹一帘风。何事今宵景，无人解与同。
吃既不知数，吐亦难数渠。非图甜得口，意在五更初。
乾坤虽有作，太平本无象。赫日正中天，去却脩罗掌。
心如一片苗，是苗皆可植。莫种谁堆培，莫容荆与棘。
落叶积莓苔，柴扉半不开。幽林云密覆，花鸟恨空来。
刹刹现形仪，尘尘具觉知。性源常鼓浪，不悟未曾移。
谁在画楼西，相逢语笑低。到家春色晚，花落鹧鸪啼。
心寂寂自绝，此意为君说。寒云嵌空亭，独有月照雪。
晓披北山云，暮宿北山雨。来为北山人，须辨北山主。
秋月满疏林，林影自零乱。白猿啼一声，山空夜将半。
坐石夜观心，心明亡众覆。一沼水涵秋，千山月如昼。
道人不出山，偃卧一茅屋。独有南山云，时到檐前宿。
客枕难成梦，秋宵转觉长。莎鸡鸣不住，阶下月如霜。
逆旅夜冥冥，寒灯结烬青。一声霜雁过，倦客梦初醒。
经旬坐春雨，畏湿不下席。晓看篱角萱，怒长忽过尺。
荡桨入平湖，湖波渺无极。红白芙蓉花，何如妾颜色。
窗前有修竹，道人心自足。清风入诗肠，何用五鼎肉。
七宝岂齐经，福多不离心。心心心是佛，何处更堪寻。
明月尚孤吟，松风似海音。海枯终见底，人死不知心。
归去倒骑牛，乾坤得自由。知道江山阔，圆成六不收。
名字假宗乘，宗乘岂立名。得兔忘蹄去，通方万里平。
清净自生心，心生三界沈。若心生住相，依旧入稠林。
曾无一法侵，心外更无心。月冷空当午，松寒露满襟。
非身大莫寻，日落隔天阴。露柱侵云汉，井是丈三深。
欲穷千里目，野干浑狐族。大家归去来，莫道盆光覆。
声求不可求，见迹不寻牛。迹在牛还在，不求何自休。
千峰消积雪，岩溜声清切。回首睹梅开，疑是梅花裂。
龙宫盈海藏，金口亲宣唱。字字不违贤，个中绝名相。
因缘本自虚，六道浑如醉。一翳满空花，便落思量句。
四生空鸟迹，六道无见觅。十二假因缘，了幻元无识。
犹道不如归，归道不如如。道本无象法，无念契无为。
当何奉此经，直千金□□。诸佛从此出，十地尚魂惊。
元是昔愁人，昔愁元本真。迷己为物者，沦却受辛勤。
妙行无拘执，三界非出入。相对且无言，巍巍独足立。
月浸岩松冷，唯此身心肯。众生即佛性，佛与众生等。
欲观调御体，穷源须到底。不堕有无空，何处不是你。
若言佛有说，执指为真月。月指两俱迷，昧修多罗□。
别是一家春，岂俱日月轮。诸法不相到，闲身混白云。
空花水月，一纳无馀。迷时四生六道，悟时一颗明珠。
妄息寂自生，寂生知则现。知生寂自灭，了了唯真见。
青山白云父，白云青山儿。白云终日倚，青山总不知。
江云如镜平，月当秋夜白。欸乃一声歌，舟中南北客。
密启深深意，禅和不用疑。恰得三年活，言中果有期。
解语非干舌，能言不在声。非声非舌用，还家罢同程。
日日是好日，时时是好时。只为分明极，翻令所得迟。
义从亲处断，贫向富边休。腰缠十万贯，骑鹤上扬州。
热月须摇扇，寒来旋著衣。若言空过日，大似不知时。
道在贵亡羁，宁容滞一涯。是山皆有石，随处可镌碑。
年年是好年，日日是好日。好事大家知，今朝正月一。
今朝七月一，明朝七月二。一日是一日，几个知惭愧。
欲识永明旨，门前一湖水。日照光明生，风来波浪起。
暮色溪山远，烟林一两家。孤舟何不住，雁欲下平沙。
埽尽法中病，生憎佛是尘。堂堂一坚密，春至百花新。
一味放落魄，谁人柰得何。忽然刀斫手，依旧著摩挲。
以一毛端智，遍量法界空。智空无自性，空智在其中。
身口意清净，是名佛出世。身口意不净，是名佛灭度。
一按牛吃草，一与贼过梯。早知灯是火，饭热也多时。
前箭射人可，后箭射人深。钟先生没后，此道少知音。
临济惯白拈，普化惯掣颠。一场好笑具，后世作三玄。
孤云起木末，翠岫插天半。一窗明暗中，乃有此遐观。
西湖旧时波，夜雨改新绿。子规啼到明，飞去双属玉。
石怒不近人，国香尔何有。我以道眼观，无心得相守。
不向东山久，蔷薇几度华。白云他自散，明月落谁家。
春水满幽涧，江风吹断云。年年那时节，忆著别离人。
岂弟张夫子，遗我径寸璧。中有数个字，字字无人识。
幽鸟语如篁，柳垂金线长。云收山谷静，风送杏花香。
远浸溪光碧，寒生松桧阴。渔舟惊暮雨，高吹入秋林。
解语非干舌，能言不是声。斩新提活句，冬后一阳生。
松柏千年青，不入时人意。牡丹一日红，满城公子醉。
吾常于此切，密意在汝边。麟龙不为瑞，鹤龟自成仙。
客路如天远，吟身太瘦生。无家归未得，策蹇傍春行。
云开千嶂出，木落一枝分。相见又无事，不来还忆君。
造化凿绅维，千岩斗空碧。有时云雨开，残阳落幽石。
山润石含玉，林秀渊藏珠。珠玉两交辉，情穷意难极。
寻牛须访迹，学道访无心。迹在牛还在，无心道易寻。
非阙不知圆，非圆不知阙。圆阙本相因，本无圆与阙。
极目生晚照，步影何迟迟。归禽古木中，相对频相窥。
门外春将半，青青野色分。桃花开欲尽，无处觅灵云。
门外春将半，群芳斗盛时。邻家有庭柏，诸祖共相知。
千峰雨雪时，别我情何极。不知天地间，更有谁相识。
极目生晚照，幽情眷兰芷。白蘋叶里风，不在秋江起。
极目生晚照，远树笼微阴。谁知清浅流，别有沧海深。
松风清未休，水月淡相对。去来非等闲，必许孤云会。
海峤生片云，有时忽如盖。不挂飞来峰，悠悠拟何待。
万籁夜俱寂，蒲团清可禅。林疏窗过月，岩远竹通泉。
去腊应差暖，今春定有寒。涧梅花半树，侵晓又凋残。
云开空自阔，叶落即归根。回首烟波里，渔歌过远村。
天机藏不得，花笑鸟啼时。不待重拈出，当人合自知。
忆得寻流日，重来走一遭。跨门相见处，全不犯波涛。
湖上一片云，明月为知己。却被清风吹，吹入深山里。
羽客昔眷此，鍊液夺化功。至今寒云色，挂树复凝空。
堂与碧山对，白云长作邻。日暮白云合，谁见白云心。
老去厌芳菲，思归未得归。夕阳溪上树，花作去年飞。
青山何人家，芳草满樵路。猿鹤未归来，残月照烟树。
性与儿童异，飘蓬二十年。照来池上影，恰似未生前。
早作西州行，暮作西州宿。杨柳忽风生，年年芳草绿。
携君石上琴，弹我窗前月。月缺又还圆，谁能免离别。
青山叫子规，行人泪如雨。子规不肯归，行人不能去。
青云千里心，白鹭一点雪。谁将玉笛吹，吹下关山月。
晓雨生池荷，圆珠漾新绿。入手不成珠，空歌彩莲曲。
千峰云未还，数树芭蕉绿。风雨暗黄昏，何人共幽独。
有处不是有，无处不是无。有无不到处，馨香满道途。
有处不是有，无处不是无。有无不到处，馨香满道涂。
今岁今宵尽，明年明日来。寒随一夜去，春逐五更回。
奴见婢慇勤，瞥喜瞥然嗔。潇湘图上看，分外好精神。
山家冬境致，何处不光辉。大地冰棱合，漫天雨雪飞。
南北山朝对，东西有路分。一步不相到，大地入无门。
寒则普天寒，热则普天热。透出寒暑关，何曾离窠窟。
清波无透路，转处少人知。斫却月中桂，清光付与谁。
草枯山欲冷，逗晓入重云。一箭无双中，何如射一群。
日日日东上，日日日西沉。无为无事者，子细好推寻。
伤弓之鸟，见曲木而高飞。有人见得云门，善为我辞。
纯去自忘牧，青蓑柳影中。不餐栏外草，知是几春风。
孤舟十万里，委命在危流。五叶芬芳后，神州法已秋。
青郊鸣锦雉，绿水漾金鳞。安得郢中客，共歌台上春。
丁宁损君德，无言真有功。任从沧海变，终不为君通。
寻常忘物我，浑不涉希夷。梦落秋坛冷，从教斗柄移。
春水绿浮影，山光泻入怀。因思善牧者，随分纳些些。
扶过断桥水，伴归明月村。只知途路远，不觉又黄昏。
霜深才吐艳，日暮更饶红。掩映残荷浦，冯夷败菊丛。
妙体本如如，无劳待卷舒。直饶恁么去，未免草庵居。
阴云弥四野，心地长尘埃。试请回光看，生从何处来。
诸佛放光明，助发实相义。言下合无生，为祥复为瑞。
同坑无异土，千古少人知。月下休相唤，还从旧路归。
此方真教体，清净在音声。欲入三摩提，实从闻中證。
昨日离城市，白云空往还。松风清耳目，端的胜人间。
惯使渡头船，如今不记年。爱他风浪恶，方是趁粗钱。
不踏门前路，春归又一年。落花红满地，芳草碧连天。
大海波涛阔，小人方寸深。海枯终见底，人死不知心。
坐佛床，斫佛脚，不敬东家孔夫子，却向他乡习礼乐。
漏尽夜沉沉，山房风露深。无云生岭上，有月落波心。
花短秋意长，神清颜色少。笔端有西风，国香来未了。
萧然上方境，人稀知地僻。徒闻古仙人，石上有遗迹。
特立群峰表，危然势不倾。禅心清似洗，坐看月华明。
静处乾坤窄，闲居日月忙。虚空即妙体，独露法中王。
昨日去年去，今朝今岁来。去年去不去，今岁来不来。
春山叠乱青，春水漾虚碧。寥寥天地间，满眼皆相识。
野阔烟迷树，江清水学天。白鸥盖具眼，终日老人边。
天上无双月，人间只一僧。一堂风冷淡，千古意分明。
中宵棹讴发，菰蒲翳明月。月黑君忽行，恐堕蛟龙窟。
游子思故乡，天涯两相逢。时平甘恤纬，定交各涂穷。
山人跨雪精，上便不论程。嗅地打不动，笑天休始行。
枕流饭脱粟，长夏以终日。曳屣行歌商，风轩时弄笔。
论坚莫如松，言脆莫如葱。坚脆卒同尽，无尽无如翁。
采得千年药，临流净洗藏。至今源里水，犹带旧时香。
落日谢虚阁，横琴相对閒。片云将急雨，一笑失前山。
风尘满天下，此地独清明。神州何处是，有泪落新亭。
骤来惊辟易，久视益虚无。咫尺星堪摘，波摇又走珠。
把作一片画，晴阴浑不同。不知谁是画，伫立意无穷。
野花簪短笠，露湿蔓青青。莫笑儿童小，人间河鼓星。
长松被薜荔，怪石生烟霞。檐牙木杪见，上有山人家。
泉挥玉麈尾，岫拥翠云裘。尽日看不足，倚阑生古愁。
闭门十日雨，破屋砌生苔。此意何人会，抱琴来不来。
吟得秋风老，敲窗意转深。凭将林下事，为寄与知音。
明月二千里，清风一万竿。相思写不得，写出梦来看。
晓色桃蒸霞，春阴柳垂雾。为问桥下船，沿流到何处。
疏泉得古髓，种菊蒙秋潭。愿与村中人，一瓢共清甘。
水底有明月，水上明月浮。水流月不去，月去水还流。
人生天地间，离别安能无。莫作儿女态，相期烈丈夫。
平生交游间，吾帻盖屡岸。区区稻粱谋，君亦逐鸿雁。
不闻尔言久，因觉我言非。欲得尔之善，真期尔指归。
万木枯岁晚，寒梅独不移。幽香对白雪，清景月明时。
天寒稻粱少，万里孤难进。不惜充君庖，为带边城信。
湖水春来绿，山云忧亦繁。如何隐君子，长啸掩柴门。
作者亦何患，思深义亦深。忘言更忘象，默会古人心。
三椽函宇宙，一卷肇乾坤。深味画前意，宁于纸上论。
真驭遗踪古，寒泉泻石清。养源人莫测，流润济苍生。
翠带悬珰重，凌波步步轻。春深不成怨，锦瑟夜无声。
寺古苍松老，僧高俗客希。我来游竟日，不用笋舆归。
高人不惜地，自种无边春。莫随流水去，恐污世间尘。
结庐傍林泉，偶与初心期。佳处时自领，未应鱼鸟知。
水行天地间，万派同一指。胡为穿石来，要洗巢由耳。
江左名父子，风流适兹还。而宗有胜韵，觉在正始间。
浮名渺吴会，耿耿千里淮。朔风吹高鸿，安得与人偕。
朝阳动湖水，春色入名园。邑人千万户，日日望朱幡。
盈枝红欲滴，照水色更好。朝暮几回新，何用催秋老。
城上望南园，园深知几许。啼鸟闻间关，游人不知处。
云液落山腹，脉与昆崙通。云何山中叟，八十颜桃红。
寒日边声断，春风塞草长。传闻汉都护，归奉万年觞。
游子辞乡早，高堂亲已老。燕来不东飞，寄书何日到。
斗牛不能神，枭卢无好采。碌碌甘抱关，谁能媚时宰。
寿亲发斑斑，綵服老莱戏。欲赋招隐诗，小山念松桂。
自君之出矣，泪对花枝洒。风窗挑夜灯，心在无油泻。
宇内何牢落，客行双鬓华。千山万山底，老眼付梅花。
三年寄百书，几书到我屋。昨夜梦中归，及见老妻哭。
长愿如人意，一生无别离。妾当年少日，花似半开时。
篱菊抱香死，化入岁寒枝。依然色尚黄，雪中开更奇。
天公富万有，秋事不曾贫。静阅岁时信，动观天地仁。
松柏不受彫，此亦易知耳。须看竹有筠，与松相表里。
怀人得清晤，此乐浩无期。剡溪兴尽返，未喻伐木诗。
莫作溪流看，天命无穷已。诗人若知得，千古可坐致。
阅世真难记，如公自不忘。其于书太简，正以懒相妨。
三日天气新，禊饮传自古。今人不好事，佳节弃如土。
雨霁景自好，秋深天未寒。可能乘兴否，夏圃一盘桓。
物理窥开后，人情照破时。正如携宝剑，切玉过如泥。
物理窥开后，人情照破时。可嗟兼可唾，堪鄙又堪嗤。
物理窥开后，人情照破时。欲知花烂漫，须是叶离披。
晴新山色黛，风纵芦花白。尽日依栏干，寒宵低细月。
西北瞻云异，东南走贡珍。川华开日月，林岭暗松筠。
夕紫堆香豆，朝岚映墨池。客来不须报，正是学书时。
目炫五光开，云蒸步起雷。不知天近远，亲见玉皇来。
鸥鹭依寒水，蒹葭静晚风。烟光秋雨细，树色碧山重。
山研云初抱，奁书客不传。北窗多异气，正对净名天。
浊尽尘难掩，光分逐露圆。香清得桂子，珠瑩坠花钿。
未说花开好，团看叶自奇。明朝非愿避，爱树恐相离。
安得神仙术，试为施康济。使此平望村，如吾江子汇。
忧依述最亨，知休以祐然。留希佛背生，推求比旧前。
依述最亨知，休以祐然留。希佛背生推，求比旧前忧。
山中何所有，岭上多白云。祇可自怡悦，不堪持赠君。
江南有美人，别后长相忆。何以慰相思，赠汝好颜色。
刚日逢端始，炎辰属长嬴。君王仁且圣，慈旨却枭羹。
商管微阴动，良辰午正端。三光扶圣寿，亿载奉皇欢。
清梵隔寒流，乱蝉鸣古树。谁知林下游，复得杯中趣。
不减阮家会，所嗟当北归。厌厌敢辞醉，明发此欢非。
勿谓闲花草，色成各有宜。君看桃与李，未是岁寒姿。
勿谓清溪清，长如镜初洗。须防苟容物，污尔清到底。
暑初天未热，观阁进轻凉。果熟愁枝重，荷生觉渚香。
木老岩坰冷，泉飞月殿寒。栖真无一事，清啸倚栏干。
灵洞古坛基，烟萝接翠微。日西春又晚，不见羽人归。
幽寺倚岩阿，云扉掩薜萝。老僧中燕息，谁问世风波。
台上望城下，迢遥知几寻。湖光隐隐见，多碍柳烟深。
昨日折花者，又随蜂蝶来。思量妨底事，红蕊续还开。
折苇随风色，枯荷尽雨声。平波极眼净，好放画船行。
舟小从波兀，桥深爱树遮。风烟生远思，何必慕乘槎。
蟋蟀在堂岁云除，今我不乐郁以纡。岂不怀归畏简书。
耸节偶相并，雪霜终不迷。应将古人比，孤竹有夷齐。
海上春常早，相思正一涯。北风吹雪尽，遥想折梅花。
丹成鸡犬去，鼎在陵谷迁。惟有千年鹤，时来浴水边。
高台映水末，极望有层轩。览物惟长啸，逢人未始言。
翠霞金缕衣，独立翳斜晖。无奈春风荡，吹人只欲飞。
春风能吹衣，不能解人意。使我为朝云，与君从此逝。
绿水池光冷，青苔砌色寒。竹幽啼鸟乱，庭暗落花残。
薄宦遭百舌，不如归去来。提壶沽美酒，泥滑滑如苔。
汀沙落席帆，岸柳萦单舸。小市远微茫，簇水初灯火。
为忆去年梅，凌寒特地来。闰前空腊尽，浑未有花开。
天游神不虚，火解形复见。明明学道心，不与劫火变。
旧怪神仙事，燕齐得浪传。丹青此堂上，想像为依然。
三江互东南，波浪浮日光。峡中起奔涛，积钱仅成塘。
罢客棋仍在，留书卷未终。荷喧知过雨，萍聚见来风。
凝笳来凤辇，玉宇开深殿。君恩春风回，那向秋时怨。
君心似明月，月缺应再圆。但令黄河水，到海还上天。
定云浮黑月，惊风触巢鸟。暝灯客单寝，短梦恨迟晓。
应是尘外境，不随陵谷迁。江山犹旧日，松柏又千年。
远寺一声钟，檐楹惊宿鸟。拂衣风露清，月落千山晓。
山山能作雨，面面尽来峰。倚遍栏干曲，归心曲曲同。
衙退冠佩捐，吏休簿书却。山城宾客稀，永日卧高阁。
春在亦饮酒，春去亦饮酒。若问此閒时，便是无何有。
麦颖未黄乾，桑实半红湿。恰得一犁雨，田事正火急。
问花开何迟，问花底急飞。人閒惜花少，阆苑等花归。
把月行杉径，将风上竹轩。倒持敲磬罢，还指佛书言。
笑亦待君掩，泣亦待君遮。黄金买不见，妾貌好如花。
酒阑歌已阕，解佩灯先灭。罗帐隔清风，玉腕摇明月。
极望渺无际，悠然澄碧波。清风与明月，此处得之多。
春早花方绽，朝寒露未晞。可怜蜂与蝶，已去逐芳菲。
山阴已陈迹，此乐终如何。酒船深不碍，去住少风波。
开轩向芙蓉，红绿如捧拥。游鱼定相忘，时见花光动。
我笑陆简寂，修真脱世埃。九霄一飞去，重入旧山来。
我笑开先老，家风双剑高。云间本无事，拭目看金毛。
梦到瀛洲夜，觉来江上秋。一身投绝域，千古吊穷愁。
二十年前令，曾来阁上吟。如今头已白，诗有壮时心。
江边醉长官，昔慕陶彭泽。未赋归去来，于今有惭色。
赠我无心著，还师理亦然。秋风归旧谷，明月上青天。
纵有狂风生，未尝险浪起。何当招世人，来此鉴清泚。
白云隔尘喧，虚堂太岑寂。寒尽春自来，莺啼报消息。
幽人无适莫，乘兴登高阁。夜月锁云林，春花绣岩壑。
我爱通羊好，山深不染尘。数家原上住，疑是避秦人。
我爱通羊好，楼高入锦城。青山常在眼，涧水不闻声。
我爱蓬莱编，复此会群仙。仙人笑拍手，索我瑶华篇。
不污唐家乱，萧然表圣居。泉声舆山色，相得共清虚。
命也岂终否，时乎不暂留。勉哉藏素业，以待岁之秋。
白云藏王凤，红日照无寥。隐隐星攒处，无私镇九霄。
絮扑芙蓉苑，华开太液波。黄头吹月笛，棹影落天河。
陟磴苔痕滑，穿岩雨脚收。爱山邻邑令，来作雨中游。
双鹤栖华表，仙山自此通。云霞自扃锁，尘土若为攻。
路作两岐分，亭多聚白云。无心本无恋，于此尚纷纷。
两窦涓涓泻，无何后却前。谁能来酌饮，回意学相先。
云木气氤氲，风光日日新。丰谣随五马，来此听班春。
凿渠疏白石，绕槛走清泉。不为流觞醉，来当涤万缘。
架巘及依崖，轩窗次第开。等为方外客，于此更清怀。
万事不关心，悠悠在一琴。非山亦非水，何必问知音。
内乐本无声，吹箫且任情。于兹代长啸，自是一般清。
无心固无恋，犹爱宿危檐。况复寻幽客，高情岂易厌。
隐月月非隐，岫名诚强名。清光中夜满，谁谓碍峥嵘。
种茶当岭上，日近地先春。始自钧陶手，遗芳及后人。
平池风菡萏，照岸雪玲珑。无限骚人意，栏干霁色中。
日影摇吟笔，烟光落酒杯。犹嫌池外俗，移入镜中来。
竹影摇金翠，泉声响佩环。庵前春日落，人向定中还。
清溪十里岸，芦花八月天。不惜锦袍湿，应须棹钓船。
雪洗烧痕尽，春将碧色来。行人莫回首，渡口夕阳催。
田园有馀乐，道路有馀悲。留君不肯住，君去欲何之。
夏云多奇峰，高低千万重。巫山何处是，神女竟难逢。
石架千层险，泉飞百尺高。能苏旱田谷，何用作波涛。
一壑飞晴瀑，双崖控蛰龙。欲知台上雪，六月是三冬。
别酒莫辞醉，离歌难重论。一枝新绽柳，和雨泣黄昏。
一弹弦一绝，思君肠百结。雁过无书来，立尽松间月。
佳人万里别，一念肠千结。何处望书来，天南雁飞绝。
众沼皆涵碧，斯池独涌金。宝光中夜见，不是月华深。
有客学无心，庵云结宝阴。松风深夜起，时作老龙吟。
人去泉长在，人忙泉自閒。不供鱼鸟饮，只是照青山。
两涧飞来处，云深合一桥。更无歧路别，从此入烟霄。
投壶非有术，掣电亦无心。月下与谁语，云来自布阴。
有灵何所隐，深浦老蒹葭。渔父一舟泊，却疑秋汉槎。
方外原无地，空中忽有门。请君从此入，辄莫羡桃源。
翠出诸峰上，湖边正北看。夜深云雾散，独挂斗杓寒。
隔涧白猿子，呼来验是真。一从沧海别，啼啸不知春。
湖上峰争碧，此峰多白云。雪霜难辨色，鸥鹭亦迷群。
鸟道出云巅，云深春更鲜。游人莫嗟险，一栈与岩连。
一坞藏深林，枫叶翻蜀锦。寄语别家人，路遥霜霰凛。
根托山中地，香分月里秋。游人莫攀折，风散一岩幽。
人老不重少，桧枯还复荣。何时逢匠石，今日栋梁成。
翻经人已去，谁为立幽亭。一望野云白，半藏山骨青。
孤峰出天外，客到亦稽留。不觉月华晚，涧猿啼更愁。
斲石引溪水，杯行自劝人。试听林下鸟，啼血不留春。
客望海中日，窗开物外山。天形垂欲尽，飞鸟不知还。
谁来蹑高步，幽径已荒凉。落叶无人扫，哀猿空断肠。
入夏泉尝溢，光跳万斛珠。世人收得去，此景已应无。
六月想冰雪，此泉清且深。相如方病渴，植杖故来寻。
不作笙箫用，开花待凤凰。阴阴一轩里，谁识阮生狂。
峻极分南北，见湖仍见江。游人倦登陟，飞鸟自双双。
有酒看云饮，无书寄雁回。数蛩鸣败草，一叶落青苔。
黄昏鸟飞绝，夜半猿啼切。纸帐寒不眠，开门见猛雪。
石屏月如水，石壁云不动。闲中攲枕卧，天地同一梦。
月出溪水清，月落溪水黑。茫茫溪上人，笑与月为客。
虚堂跨云巅，白云在林杪。绝顶不可穷，了了非了了。
茫茫黄出寒，漠漠白铺汀。鸟去风平篆，潮回日射星。
谁遣常时月，偏从此夜明。暗添珠百倍，潜感兔多生。
浮光看不定，重露试还无。影翻狂舞客，明误已栖乌。
看久须扶立，行贪遂失归。谁能终不睡，烂醉羽觞飞。
玉箸插银河，红裙蘸碧波。更行三五步，浸着老僧窠。
水聚即为沤，沤散还为水。祇这聚散中，便是真如理。
本觉非今觉，今觉如本觉。悟得本觉时，非觉非非觉。
万叶烟云上，千花锦绣中。停舟不忍发，为恐破圆红。
不独看花懒，吟诗味亦忘。此花谁可赋，顾曲有周郎。
水近花逾碧，花临水更红。鸥飞锦城外，人立画屏中。
长官衫色暗，玉雪久甘贫。为问江西月，如君有几人。
门巷雨萧萧，黄昏掩寂寥。曲终人不见，花落梦无聊。
灯火夜寥寥，残香不可招。朱扉寒半掩，金鸭煖全消。
潇洒监城隈，聊驱俗驾回。世尘飞不到，山色翠成堆。
竹暗不通日，泉声落如雨。春风自有期，桃李乱深坞。
数幅生绡上，形容万态心。坐窥天下胜，何用远登临。
子云草玄时，载酒客常满。君今慕若人，竹户谁来款。
君家十亭观，棋置宛相望。是中富墨妙，伟哉苏与黄。
鱼虾争后先，波浪拂西北。今朝卧龙起，且与收风色。
朝亦见潮来，暮亦见潮来。维舟不敢渡，西望兴悠哉。
妻孥能相期，每出必遽还。如其归稍晚，必谒郑推官。
四境静山川，一枕閒风月。野水抱城幽，青天垂木末。
花发红云合，公来醉玉颓。傍城行怯远，却泛小舟回。
二月春色来，三月春色老。东风收花去，满地留芳草。
惨淡秋云高，萧瑟西风起。坐感岁华迁，悲歌泪如水。
寂历人初定，逍遥物已齐。夜凉天似水，月在小桥西。
雨荡炎天气，风生乔木阴。清凉一枕睡，胜得万黄金。
谷虚聊应物，云出本无心。猿鹤空相怨，旧庵松桧深。
寄语红莲幕，当歌金缕衣。探春曾有约，今日已春归。
客路方投辔，邮亭独掩门。无人共灯火，秋雨更黄昏。
落日山城晚，黄云雪意浓。更须开一瓮，频醉送残冬。
本为情沈饮，翻成病染身。今朝高枕处，应羡独醒人。
数里无人到，山黄始觉秋。岩间一觉睡，忘却百年忧。
片月浸寒潭，微云满空碧。若于达道人，好个真消息。
思见怜初洒，忧消喜渐堆。惜明聊自拟，惊密偶同欸。
识先游刃易，命晚折腰劳。华省当年梦，行看置此曹。
数终还是福，道尽更何言。子到康民处，方知鞠育恩。
二十四峰尖，参差列郡南。半空擎梵宇，绝顶寄僧龛。
神僧曾西征，目览江山异。深林植杖藜，他日成州治。
山鸟无凡音，山云无俗状。引得白头僧，时时倚藜杖。
常恨闲行少，匆匆忽解鞍。秋风尹家宅，更得暂盘桓。
地据东吴胜，江从震泽连。万家临一水，千古得三贤。
物华他日好，岁月个中延。欲识无馀事，才如一指禅。
人穿鱼蟹市，路入斗牛天。云水家千里，江山月一船。
后夜客来稀，幽斋独掩扉。月中无旁立，草际一萤飞。
小径缘溪绿，低檐傍树阴。好峰秋入眼，清月夜窥林。
曲径穿丛密，香清为客来。玉梢梢外雪，苔古晕疏梅。
鸣鹤操音清，兴幽发性情。听琴爱夜半，明月上残更。
远山云梦断，长路客愁新。残漏悲钟急，香车碾暗尘。
客来问玄解，付与尊中友。我口不能言，此间甚多有。
忆昨艘楫间，月白云水暮。妙语同赏心，请君来重赋。
夜寒惨不寐，起坐弹鸣琴。之人邈云汉，空杯难独斟。
吾有瀑布诗，古今赛不得。最好是一条，界破青山色。
竹径随泉上，山云触石生。宝栖弹指处，的的是分明。
扶筇上瑶台，一笑领清绝。如何夜来风，独下前村雪。
不作从龙意，无心谩出山。可怜一片雪，长伴主人闲。
劫火威音前，别是一壶天。御楼前射猎，不是刈荒田。
晓语月斜树，昼啼春霁天。胸中自有激，不是故多言。
少贵别离轻，老贱别离重。后日君亦老，我发亦种种。
遥岑舣舟见，野思过桥生。兴尽回兰棹，归鞍月正明。
不置一杯酒，惟煎两碗茶。须知高意别，用此对梅花。
香散帘帏寂，尘生翰墨闲。空传三壶誉，无复内朝班。
石冷苔生晕，风高竹度凉。道人何处去，春色半沧浪。
林外鸟声欢，江南尚小寒。回头又春色，早晚谷中看。
胡生好山水，烟雨山更好。鸿雁书远空，马牛风塞草。
山瀑两道泻，木叶四时春。日暝不知去，鱼鸟会留人。
水竹依山在，烟霞并舍分。秋添中夜雨，冷浸一溪云。
曲径因山转，精庐到地成。楼从云表出，人在日边行。
可到羲皇上，不离方丈间。初无盈把菊，尽日对南山。
山色浓如滴，湖光平如席。风月不相识，相逢便相得。
风劲叶频落，山高日易沈。坐中人不见，窗外白云深。
孤村黄叶落，深院桂花香。志士惜日短，愁人知夜长。
君岂蔡子叔，我非支道林。何当速相就，为子细徵心。
语别既不易，况与子同生。如何携手好，忽作千里行。
得丧有万理，古今犹一区。鹤凫元自足，蛮触竟同枯。
处静未有计，徒劳真可伤。山僧应笑我，只为斗升忙。
性地本无生，因生说有地。流传古至今，非愚亦非智。
霜重阶铺纨，风凛肌生粟。心庄耳目清，思虑无由俗。
少陵云间诗，重岩班菊蕊。二章刻岩腹，千载今可视。
古路雪深覆，好山云更遮。雁声天外急，游子夜还家。
一叶落，天下秋。一尘起，大地收。一法透，万法周。
西风吹叶落，南浦送行人。白酒难留客，黄花不当春。
月下一壶酒，故人于此同。故人今不见，明月又成空。
下蔡嬉游地，春风万杏繁。谁家堪系马，青壁竹篱门。
山谷谁能绣，华堂得此名。春风无辙迹，红紫自敷荣。
百代无几人，九原何可作。不必温御史，解令君胆落。
我心不可规，滔滔谁与游。向来秉大雅，今复成一丘。
舍南一曲溪，春涨半篙水。去作落崖声，雪花溅山翠。
堕薪行且拾，爱此林径幽。偶坐攲斜石，忽逢清浅流。
瑞鹿吾所慕，勇决敢不勉。夜来归梦清，疑在啼猿巘。
松下朅来见，依然冰雪颜。未须惊世故，且复卧看山。
千峰夕阳外，空翠摇烟霏。终古无求处，相看一笑归。
拟心成剩法，况复更随言。试凭堂中几，闲看窈窕门。
故山久不归，田园废耕锄。但馀玉涧碧，依旧绕吾庐。
门前短石桥，日日送君过。归来院落间，还作北窗卧。
月华泼空壁，露颗压庭莎。哦诗欲仙去，无计奈君何。
君驭秋风来，破我残夏热。方欣对榻眠，遽作虎溪别。
百年驹过隙，世事撚指间。谁能脱秃帽，从我归故山。
静闻斗牛奔，闲数群蚁过。秋风拂庭槐，枕书欲酣卧。
思涩不自胜，援笔真欲迷。那堪屋漏雨，供此不尽溪。
大江自吞空，中流涌孤山。欲取藏袖中，归置几案间。
太平无事僧，死时是今日。逢缘不借中，无间功不立。
幽轩如镜净，峰好亸云鬟。不用称丛秀，为君名照山。
野僧自是闲，不复知闲味。譬如庵中人，不见庵外事。
昨夜中庭树，阴寒叶上稠。今宵扫疏影，写出十分秋。
生死镜中像，非面亦非镜。像既无起灭，心岂缠垢净。
万法如有功，梦事应存体。但知一月真，宁许堕非是。
万壑摇苍烟，百滩渡流水。下有跨驴人，萧萧吹醉耳。
柳嫩风摧绿，花娇雨妒香。欲凭羲驭缓，莫遣负韶光。
令节年光换，和风春令行。野塘初变柳，幽谷未迁莺。
射获原非虎，图看未识龙。古来除梦卜，真得几英雄。
不知月欲落，但觉衣生棱。夜深谁是伴，相对祇孤灯。
笑语三关去，扶持万里归。情知是同载，为底更沾衣。
一境谁相到，翛然绝点尘。天花莫狼藉，吾匪解空人。
山露湿吾履，山风吹我衣。白云褰举处，依约认崖扉。
危疑欲堕石，苍然曰米拜。吁嗟千古情，石在米亦在。
四壁无图画，推窗尽简书。真吾何所寄，深处乐如如。
十家来负郭，四邑入提封。双水碧一色，群山青万重。
月色皎如许，其如无酒何。从君觅一斗，午夜泛金波。
人言春事已，我言未遽央。试向后湖去，菰叶如许长。
昔为郡下客，曾借水边居。秋水月为昼，春风花作庐。
复阁耿苍烟，斜晖挂木末。卷帆何处船，危樯待明发。
昔我游山阴，杂花纷似雪。重来雪作团，远树皓已结。
山翁雪垂素，相逢乃倾盖。同看艳雪舞，尽此威迟态。
燕坐修白业，焚香观黄庭。清霄降真侣，弭节或见聆。
结交何用早，士贵心相知。苟合殊真味，咄咄成乖离。
风动心摇树，云生性起尘。不明今日事，昧却本来人。
生时水是冰，死时冰是水。若知无去来，只此两般是。
秋风起兮鸿雁归，秋月明兮白云飞，吊往古兮一沾衣。
欲结爱山人，共了寻山债。未有买山钱，愁闻有山卖。
小雨湿春风，倦云遮落日。不若叫风来，吹云放山出。
一眼吞万山，寸心贮千里。何日上归舟，教人问春水。
残雪领春来，疏钟惊梦去。尚忆去年愁，孤舟系江树。
借问辽东鹤，归来得许悲。浮生随念变，何待冢累累。
云何常寂光，遍在一切处。元本住庵人，无来亦无去。
定林在何许，窈窕钟山麓。得非夸娥民，遗我障岩谷。
跻攀通幽径，郁密森松竹。云雪正埋山，深林閟寒绿。
开轩面杉竹，冷翠摇清空。披衣水边石，长夏来薰风。
老鬓不重绿，衰颜时借红。药窥文武候，酒杂圣贤中。
风篁萦磴道，夏木昼阴阴。一鸟不鸣处，山高流水深。
岁暮白日速，风高黄叶稀。归心与寒雁，一夜向南飞。
百里半九十，暮程无尽时。长途饱风日，颜鬓最应知。
塞北烟尘息，江南胜气多。君王总戎旅，来继大风歌。
一别关山隔，相逢未有期。书来知勿药，欢喜偶成诗。
相从龙具中，耕稼亦吾学。所求一饱同，安用瑩蹄角。
与物相忘久，于何寄此情。秖应逢胜会，不觉句还成。
支头涧底石，濯足松下泉。吾生傥有此，无复东西缘。
是心长不起，宴坐一团蒲。安得龙眠手，添成憩寂图。
趣收霜后实，供我洞庭春。未暇三百颗，作书怀故人。
还家傥无事，莫负故园春。衣锦儿嬉尔，从来笑买臣。
舣舟不能前，已复日西没。赠子以幽兰，秋风正披拂。
一棹送君归，酒醒秋江午。正是莼鲈时，思君在何许。
明月落帆时，荒山孤夜夜。回首白云飞，吾亲在其下。
故山不可到，归梦到天池。想见山中叟，磨崖待我诗。
昨欲浮湘去，褰裳望九疑。清湘今入手，一棹更何之。
暂谪人间去，群仙莫浪猜。尘缘吾未断，不是薄蓬莱。
雪里寻梅蕊，多应傍水开。那知是花处，但觅暗香来。
忆昔趋阊阖，朝鸡促晓声。何关蝇辈事，也复强飞鸣。
雾雨昏不醒，东风晓能酸。我食日不足，宁忧三日寒。
映立自亭亭，吸饮风露饶。不作恩与怨，世间儿女妖。
溪面寒无风，澄瑩千丈绿。我欲放轻舠，霜镜不可触。
画阁方裁扇，寒塘又凿冰。蓬壶山四彻，何处是炎蒸。
裁纨作团扇，纤纤如白玉。岁寒不改姿，持用可郎目。
团扇复团扇，团扇亦已好。但恐秋风至，弃捐在中道。
闻君开华堂，图书富千古。应笑碧衣郎，试吏坐蓝缕。
晏坐销长日，禅心薰妙香。已成三折臂，安用九回肠。
两国兵难解，三春花自飞。愁因春鸟唤，心逐暮鸿归。
来禽着青子，红叶护残春。但使风味胜，不愧桃李门。
西湖天下胜，咫尺安得往。青春不可追，老力亦难强。
招提在南山，共著蜡屐登。世无谢康乐，此事谁复能。
青春不识回，岂但春去闲。何以永我日，妙香横博山。
吴山非不佳，故山终眼明。南来一拳石，似我小峥嵘。
一点伤春恨，看成两鬓霜。如今无此梦，莫画两鸳鸯。
窗明有斜日，几静无一尘。向后有馀恨，乱鸦来聒人。
帝驾陷尘沙，孤臣誓靡他。丹心期报主，白发不知家。
玉树秋益明，骊珠夜方吐。绕槛碧云收，尘踪故难睹。
解箨能几日，成阴不待春。天然为谁笑，风露一枝新。
太虚元湛寂，妙用起云雷。若解明如镜，何须冷似灰。
成功收拾芥，旧读馀断编。时思贤圣对，久要故依然。
意帖初宜夏，金驹已过蚕。至尊千万寿，行见百斯男。
春风未雌雄，尊酒自贤圣。燕巢楼阁间，莺语花柳静。
梦短添惆怅，更深转寂寥。如何今夜雨，只是滴芭蕉。
学得汉宫妆，偷传半额黄。不将供俗鼻，愈觉更清香。
湘水一番竹，下有千亩阴。宁知竹上泪，是妾一生心。
独自不争春，都无一点尘。忍将冰雪面，所至媚游人。
不为伤离别，其如渐老何。秖应从此去，转觉白须多。
雁下秋已晚，江天风雨微。宁为聚沙立，不作傍云飞。
更作东山住，寻盟尚有诗。看君腾踏去，及我未归时。
病久仍多事，深居未识春。殷勤今夜雨，且为阻游人。
世久无高识，斯人我独知。子行吾羡子，虽病敢忘诗。
君为千里行，我此一室住。清风随画舸，已过江北路。
云静天如水，风停海不波。请观如是相，夫子意如何。
登临兴未尽，落日苦催归。扶持出门去，山寒露湿衣。
是身如虚空，风马时独御。青天手可扪，便欲飞腾去。
惟馀虚名在，长江与苍山。不逢尧舜世，终此若鸟闲。
天晓浓霜白，依然境末分。出门无所辨，华鸟寂无闻。
大海波涛浅，小人方寸深。海枯终见底，人死不知心。
相从无十日，相别又经年。为问南来雁，群飞孰使然。
谁云山僧贫，而有千椽玉。幽眠岂无处，爱此晴窗绿。
牛归坡草煖，船系岸花零。白堕尊同卧，黄昏月照醒。
峨眉古名山，长雄坤之维。月峡为表里，雪岭相蔽亏。
兹庵路何许，云深不知处。梦觉两俱忘，始可蓦直去。
烟岚染秋黛，潺潺径大空。平畴藉光及，比屋饶千钟。
濯缨与濯足，均是沧浪水。个里不胜清，渭神爽应泚。
相识三十年，身颠心不颠。有人还会得，即是地行仙。
猎猎风攲袖，垂垂雨打船。最怜荷似屋，不障水如天。
久困尘埃梦，暂随香火缘。栖鸦急残照，我亦踏归船。
公非不通险，任重载者浅。此去荷责轻，又得先归便。
山空花更幽，日透香自永。只欠攲月梅，同汝弄疏影。
元来无缝罅，触著便光辉。既是千金宝，何须弹雀儿。
我思雁荡游，欲与雁行去。羽翼本天生，谁令分两处。
乐事苦无多，良辰岂长见。明年缀席时，要使茱萸遍。
穷途嗟我衰，中岁伤儿夭。兄弟止三人，尊前岂宜少。
不饮红裙酒，祇将文字论。江东渭北客，日日对芳尊。
主人端不俗，景物亦相宜。手种轩前桂，联芳共几枝。
剡溪蕴秀异，久郁少陵诗。今向轩前看，人如晋宋时。
日烘香倍远，雨浥韵尤清。谁把玉钱比，恐花羞此名。
非蜡复非梅，梅将蜡染腮。游蜂见还讶，疑自蜜中来。
菊以黄为正，梅惟白最佳。徒劳染千叶，不似雪中花。
有客看萱草，终身悔远游。向人空自绿，无复解忘忧。
君富端不俗，有钱长买书。家藏三万轴，不怕腹空虚。
小径循园辟，青青草色都。主人犹未仕，时得理荒芜。
绕舍种脩竹，清风长满筵。天姿本来净，不雨亦娟娟。
人道此花贵，岂宜颜巷栽。春风情不世，红紫一般开。
桑下不三宿，阁中经半年。青山满庭户，虽好莫留连。
吾门非北海，安得客满坐。有亭名率饮，邻里日相过。
幽亭阔方丈，脩竹种千百。有时人不来，影月为吾客。
老去识交情，兴来怀酒伴。山林车马稀，风月壶觞满。
文举客满坐，渊明酒盈尊。虽无古高躅，妙意亦常存。
文字粗能饮，圣贤时复中。林间十二子，宾主自清风。
富饮不解文，翁意非在酒。三杯聊遣兴，一醉岂缘口。
我游醉乡中，常在软饱后。谁脩醉乡记，添我姓名不。
我性野而率，山林谩求安。有酒固可乐，无酒亦自宽。
交游聚散中，身世浮沉里。观书悟昨非，把酒知今是。
有酒或无客，有客或无酒。何时此亭中，客酒两常有。
心向静中求，身宜闲处著。閤已号便便，亭宜名莫莫。
昔年度兹岭，回首念慈亲。如今望云处，惟有泪沾巾。
秋去菊方好，天寒花自香。深怀傲霜意，那肯媚重阳。
祀罢灯花喜，山游晓色新。江头送归客，我亦是行人。
相见惟言去，吾今去已成。著鞭先几日，不及送君行。
先人植双桂，馨德满吾庐。不老儿孙长，联芳合似渠。
我岂规彭泽，兹篱偶在东。悠然见山处，仍向菊花丛。
滥与金华讲，赐沾龙凤团。却归林下饮，更愧是粗官。
还舍八十日，三逢明月圆。停杯试一问，归去定何年。
既晚开何益，采之聊泛觞。书生自头白，奚用泣馨香。
旱久井垂涸，汲多泉更浑。浚教泥净尽，何患不逢原。
亭废名犹在，春来花自芳。犹馀蜀中锦，爱惜比甘棠。
石散山形在，池乾水意存。游心山水外，至乐不容言。
江上秋风起，鲈莼正忆家。舟行良不恶，日啖小鱼虾。
小院藏脩竹，柴门傍曲江。系舟杨柳岸，诗句落僧窗。
水不经三峡，山犹过九盘。数家修竹里，堪入画图看。
长江何处水，明月几州天。月与江无约，相逢是偶然。
大江来自蜀，众水共朝东。我欲扁舟去，问津从此通。
分鼎江山在，受遗宫阙荒。风云时惨淡，疑会旧明良。
昔日贤太守，堂前零露甘。我来无善政，露下亦何堪。
书读万卷破，少陵观国初。登堂吾有愧，头白腹空虚。
风俗无难易，治之端在人。古夔尤易治，风俗本来淳。
重阳无数日，风雨登临缓。会见天气佳，黄花插须满。
大夫楚忠臣，哀哉以谗逐。遗庙大江濆，醒清今古独。
将军头可断，讵肯以城降。斯可为忠矣，至今名此邦。
来往成何事，霜毛满鬓多。洋洋大江水，东去欲如何。
偶上千峰榭，当时恨不来。使君留过客，高处酌金罍。
门拥千峰翠，溪无一点尘。松风清入耳，山月白随人。
我亦欲真隐，区区愧此身。山林与城市，何处隐非真。
饭罢匆匆别，劳生可奈何。不能留一宿，有愧此峰多。
伤哉无复见，老矣不成偕。牢落凝香地，同谁话此怀。
佳节逢吹帽，黄金染菊丛。渊明何处饮，三径冷香中。
千叶扬州种，春深霸众芳。无言诮君子，窈窕有温香。
淡客逢寒食，村烟烂漫芳。谪仙天上去，白雪世间香。
真是花中瑞，本朝名始闻。江南一梦后，天下遇清芬。
雨濯吴妆腻，风催蜀锦裁。自嫌生较晚，不得聘寒梅。
夹日授五飞，论功中兴主。宛宛龙父尊，兹山职霖雨。
蟹眼候松风，云腴挟霜月。炉下岂常炎，灰飞即烟灭。
蕉闻王子晋，云卧夜吹笙。控鹤冲天去，松风千古声。
潘舆随五采，三釜古今荣。兰玉盈阶砌，追攀千佛名。
种秫无多子，犹胜避俗翁。尽将供酿具，不复用青铜。
掩关麾俗子，裂网禁畦丁。台下鱼相贺，溪边人独醒。
桥横桑下涧，望处极西郊。有客同飞盖，何人伴结茅。
有水足浮醴，宁拘秋与春。共将诗拟古，不必语惊人。
醉袖起如舞，翩然三岛仙。约君为石友，伴我傲林泉。
酒半兴方浓，瓶空罍弗耻。更看一筹输，各尽三觥醉。
循除泉漱石，改席酒分船。到此须知止，行前将坠渊。
濡毫求露柱，堕履望奇书。问讯缘溪柳，新条可拂裾。
非厌人间事，不携西子游。聊将去越意，指此作扁舟。
浮家今得计，举棹疾于飞。一笑儿童舞，芳莲当妓围。
义居传九世，瑞物记三荆。何似同根竹，春风一死生。
餐霞吞沆瀣，一吸千顷湖。默坐更深省，心尘今有无。
倚楹歌橘颂，巡圃款甘林。更待商山老，于斯朋盍簪。
冶叶拥香苞，盈盈二月交。相思意安在，试去想花梢。
一任笋侵疆，何防鞭碍道。千户广侯封，三家结村保。
栋梁无一木，眼底尽龙孙。千亩清阴合，出门人灌园。
万里随肤使，分留三十年。甘棠遗爱在，一见一潸然。
植桑非一日，斩伐良不忍。亦欲后人知，爱奇仍务本。
粲烂九张机，交加五杂组。蜂蝶胜于人，东来又西去。
掷果心频喜，攀条臂暗通。有怀清远峡，云断玉环空。
大鱼缓扬波，小鱼轻触芰。鱼乐我能知，我来鱼不避。
日日来无数，周流足也疲。安排憩策地，准拟曲肱时。
笼宽毛不损，境熟意能驯。自得寒江乐，何忧采捕人。
剖心青掌露，蓬首紫髯垂。花孕鱼堪馔，枝重鸟不窥。
竹叶木枝柯，葱青光可鉴。桃竹最名浮，自知萧洒欠。
清馥畏人知，辞山便泣岐。请将纫杂佩，不去傍蛾眉。
块破擎拳出，盘行转眼空。救荒非小补，粉骨不言功。
行乐惜分阴，或风雨有疾。细数一年中，户开能几日。
经始得山居，幽寻迹不疏。自开溪上径，花露泣前鱼。
有圃无修竹，其如借宅何。宁忘三月味，不厌此君多。
锦衾铺绿野，山麝可曾眠。蕙帐尘凝席，花残鹤惘然。
花涵百日红，色到三秋重。叶大好题诗，丛卑难集凤。
蕊碎叶伤多，风韵弗娱目。独抱绝尘香，无心出幽谷。
云岑抱秋阴，水木起夜色。原野渐萧条，田禾捲阡陌。
绕涧缘崖入，中间有许平。更栽桃万树，应得避秦名。
朝登山上亭，暮宿山下宅。山鸟与山花，相逢尽相识。
花柳绕宅茂，先生在郊居。下帷良已苦，时作带经锄。
寒灯耿欲灭，照此一窗幽。坐听秋檐响，淋浪殊未休。
晨起独行园，花药发奇颖。犹嫌坠露稀，更汲寒泉井。
岩中老释子，白发对青山。不作看山想，秋云时往还。
山外夕岚明，山前空翠滴。日暮无与期，闲来岸轻帻。
西山云气深，徙倚一舒啸。浩荡忽搴开，为君展遐眺。
月色三秋白，湖光四面平。与君凌倒景，上下极空明。
湖平秋水碧，桂棹木兰舟。一曲菱歌晚，惊飞欲下鸥。
妙绝吴生笔，飞扬信有神。群仙不愁思，步步出风尘。
头上山泄云，脚下云迷树。不知春浅深，但见云来去。
清秋气萧瑟，遥夜水崩奔。自了岩中趣，无人可共论。
天边云绕山，江上烟迷树。不向晓来看，讵知重叠数。
山寒夕飙急，木落洞庭波。几叠云屏好，一生秋梦多。
炎蒸不可柰，云气满前峰。向夕风吹尽，微闻远寺钟。
山楹一怅望，恨此云迷谷。仙人不可期，缥缈双髻绿。
忆昔屏山翁，示我一言教。自信久未能，岩栖冀微效。
自作山中人，即与云为友。一啸雨纷纷，无劳三奠酒。
风生长林悲，云起空谷暝。下有不死人，一室常在定。
谁写青田质，高超雁鹜群。长疑风月夜，清唳九霄闻。
野风吹孤芳，迥立正愁绝。皂盖莫徘徊，堪看不堪折。
且喜梅花开，莫嗟梅花小。花小风味深，此意君已了。
玉笛未黄昏，冰滩已清浅。疏影不胜妍，愁心为谁远。
君欲赋梅花，梅花若为赋。绕树百千回，句在无言处。
琴书四十年，几作山中客。一日茅栋成，居然我泉石。
削成苍石棱，倒影寒潭碧。永日静垂竿，兹心竟谁识。
出载长烟重，归装片月轻。千岩猿鹤友，愁绝棹歌声。
江空秋月明，夜久寒露滴。扁舟何处归，吟啸永佳夕。
潇湘木落时，玉佩秋风起。日暮怅何之，寂寞寒江水。
夫君行不归，日夕空凝伫。目断九疑岑，回头泪如雨。
朝发长涧头，夕宿长涧尾。伤哉长涧人，祸变乃如此。
迢迢百里外，望望皆闽山。皎日中天揭，浮云也有闲。
古木被高荫，昼坐不知暑。会得古人心，开襟静无语。
我程可默数，中秋过江池。趁得江南米，新舂玉满箕。
七泽阑干外，兹游亦壮哉。主人何处去，犹未赋归来。
牛磨人俱转，车旋水即流。争如霖雨足，所至息人牛。
小树生荆棘，棠梨结子幽。白头双野鸟，相对菊花愁。
泽畔三生魄，花间独醒窠。摩挲苔上醉，驱遣睡中魔。
与物风迎浪，澄心月印湖。床头不须易，本自一尘无。
心起五湖兴，身轻一叶舟。个中风雨夜，不用转船头。
家世岂孤竹，夷齐真二难。清风与直节，一一耸高寒。
拔葵固佳节，灌园宁素餐。公归客无归，长铗且莫弹。
江南气候宜，冷蕊破寒枝。能共巡檐笑，何妨受雪吹。
六出雪中宜，春藏向北枝。巡檐时一笑，玉笛且休吹。
无尘元不禊，有酒即为春。一咏得真趣，四时俱可人。
长圆宜有缺，久晕讶无风。留此一轮满，须知万古同。
松风翳漫漫，涧水声潺潺。中有无尘公，飞鸣相往还。
积功墨成池，增价蒲为扇。不作新样脚，一洗憔悴面。
槐绿复槐绿，时来人自忙。处阴聊避影，岁月去堂堂。
爱苔无爱竹，戒勿长儿孙。竹屋偏宜雪，何妨种满园。
种药怜苗润，分畦戒蔓滋。休藏肘后法，医国是良图。
似雪味能珍，肌肤雪后身。花香还胜雪，未信雪如人。
平分为四序，长得作春看。三友诚高品，兹花一岁寒。
鸟啼从溅血，花发亦同心。三月春光老，映山花照林。
花发鲛人泣，春归赤子还。三珠原有树，疑是海中山。
厌绿不厌红，夺朱非恶紫。了知色即空，色空奚慕蚁。
九酝耐留春，檀心娇未吐。须结舞霓技，怕作行云去。
已是诗成集，何妨酒拍浮。人生不行乐，空惜鬓惊秋。
故里经年别，虚舟尽日浮。有书谁与寄，目送雁横秋。
窗暗灯花结，帘疏露气浮。晚来城上角，吹断一天秋。
窗隙风微度，檐头月半攲。当君感秋日，是我到家时。
兰焚以其香，樗寿以其散。万物无不然，愧我知之晚。
莫竞梦中鹿，且视指端月。傥能心地明，万事一毫发。
欲书归田具，请子试濡笔。先之蜡屐双，侑以藜杖一。
澄心秋月明，触事浮云坏。凫鹤置勿论，凡楚竟谁在。
造化管不得，要开时便开。洗天风雨夜，春色满银台。
夫人承主爱，不在鸳鸯帏。庭枫飘一叶，满眼贮秋悲。
万变本六画，六画来何从。此理须玩索，明窗露未浓。
言发矢无乡，机深舍争席。圣处倘策勋，珍重相与力。
地炉寒无灰，相对空四壁。岂无可热者，此事不惯炙。
一个病维摩，无风自起波。富嫌千口少，贫恨一身多。
裂石作翠竹，秋风生晚凉。政须人啸咏，应记我行藏。
天寒山气黄，日暮竹色碧。住庵人勿惊，此景有此客。
昼永卷书困，时閒挈杖清。草虫空踯躅，巢燕费经营。
寻梅闲唤酒，邀友漫题诗。酒美君方醉，诗成我未奇。
春风杂花池，宾主两相视。落日忽已晴，洗盏可无醉。
雨后乍晴时，春意满村落。香处是梅花，青烟动林薄。
相送五年前，把酒常在兹。夹路梅花开，岁晏将何为。
老懒问花事，尚与梅相看。苍然暮色至，只恐空吹残。
玉山四句偈，看了百千回。不是为送僧，不是为寻梅。
幽馥腾刍草，馀春散妙莲。若无皮下血，宝所待驴年。
过亦非中道，其如不及何。到江吴地尽，隔岸越山多。
剑下十分亲，难藏独露身。江流石不转，独有蕴空名。
读旁行，倚松立。义不精，字不识。海涌云兴追不及。
剑下十分真，难藏独露身。江流石不转，独有蕴空名。
花鸟皆诗料，江山即画图。暮归锦囊重，压杀小奚奴。
长安花如锦，不堪制郎衣。拾得并州剪，剪花花忽飞。
地已还三壤，彝方次九畴。基图天与子，典则我贻谋。
芙蓉艳金谷，秋色锦机中。霜树不知丑，叶与花争红。
飒飒秋风来，衣衾愁未整。莫作闺中寒，且作天涯冷。
烟护杏腮寒，日衬桃腮暖。惟有镜中花，东风都不管。
老树风烟醉，危桥野水寒。玉流飞作线，牵补断云残。
梅花亦何奇，偏便幽人爱。清寒风雪夜，一枝静相对。
竹枝双翡翠，缩颈照寒水。蓦见渡溪人，一声忽飞起。
庭兰尚牢落，庭草已勾萌。草与兰何似，东风亦世情。
飞雪亭前水，妙高声顶云。云有出山势，水无投涧声。
溪上烟波远，壶中日月长。谁知冷灰里，九转透瓶香。
全肩担荷时，落日重回首。世无相逢人，先生不在酒。
人知琴无弦，无琴无人知。独立天地间，知音复是谁。
舟载閒云稳，湖光荡碧天。笑看沙上鸟，终日伴雏眠。
野笛雨中吹，楼高客梦危。春风在何许，披拂好花枝。
风雨三更梦，江湖万里心。青灯正愁绝，可惜不能琴。
野树参差绿，山花零乱红。夕阳一樽酒，聊与故人同。
寒山草木疏，苍翠因雨湿。日暮来不来，前溪借蓑笠。
今年三十六，吾发白双茎。不耐秋霖滴，愁浓遣未平。
春去留无计，残花更可人。多情玉蝴蝶，随雨伴香尘。
静处翻千偈，忙中认一身。忽看枕峰句，便作是非人。
向来云影卧，今日复如何。不是相知少，人间险处多。
柳絮随风舞，金沙贴地开。为缘春满眼，不厌酒深杯。
池边梅未绽，不是怯霜风。待得阳和到，清香一线通。
雷奔石壁间，瀑泻洞门侧。蜿蜒乘洪涛，变化莫可测。
西陵终日望，不见有归桡。欲去犹回首，寒江起暮潮。
见说春帆外，康庐水石多。期君一把臂，长啸入烟萝。
莫被封侯误，封侯似汉家。君看城下骨，万古一黄沙。
老大倦追随，得坐且终日。所以见春去，亦不甚爱惜。
生意草亦佳，可但莲菊好。富贵本何心，莫以色见我。
真水黄芽长，香风玉杵鸣。不为三窟计，永伴一轮明。
闲却经纶手，东篱把菊枝。先生花外意，难画亦难诗。
蜀道难从古，于今分外难。江山风景在，忍把画图看。
万壑注清流，孤烟起暮愁。龙山半溪落，雁影过书楼。
此夕真成别，幽怀欲语谁。梅花霜月晓，独起咏君诗。
前月登高去，犹嫌菊未黄。秋风不相负，特地再重阳。
风急漏声断，月斜人影长。残灯收短市，鸳瓦已凝霜。
自入春来早，梅花处处妍。几家深树里，只怕晚风颠。
高枝分晓月，花发蝶先知。野渡冰生岸，清香可赠谁。
孤灯然客梦，疏雪乱梅花。忆昨经过处，乡心月满沙。
官历春犹浅，夜寒霜满枝。欲消冰似雪，明月不须期。
高樯起行色，带月过江村。逐吹梅花落，无言只断魂。
春宵多旅梦，轻醉不成乡。静室帘孤捲，花间暗断肠。
梅花今正发，折尽向南枝。相送河梁晚，春风动柳丝。
月明浑似雪，树老数枝倾。月落江村黑，孤吟意不平。
白日依山尽，春风引思长。抱琴沽一醉，寻艳复寻香。
风起塞云断，飞花入户香。孤城吹角罢，一镜有愁霜。
梅落经霜霰，云连京国深。金罍列四座，春色岂知心。
世上树桃李，逢春解惜春。不知春色早，对此合伤神。
病见岩花发，风霜一岁残。月斜寒影动，清比玉堪餐。
高树梅初发，城隅古谢村。况多秋藓色，巧咏任人言。
落日明深坞，新移棘补篱。野花春后发，独自立多时。
无处写幽怀，前山雪未开。一阶春草碧，偶到树边来。
触处是花开，孤高不受埃。春风别有意，时有暗香来。
捲帘清梦后，静角掩山城。气射灯花落，饥肤片玉明。
积雪暮山寒，枝枝入肺肝。高风吹不尽，一半更须看。
鸟喧金谷树，惟此出尘埃。古戍鸣寒角，池塘暗不开。
山月共徘徊，山泉酌一杯。诗成无笔写，画石记苍苔。
千里如天远，三年不此来。书从云外至，手把月中开。
一枕梦云过，半空诗雨来。新蝉吟不了，尽晚自衔杯。
岸近田多损，潭深石叠平。村舂林外急，钓艇柳阴横。
若人生百岁，不善诸佛机。未若生一日，而得决了知。
事以诗书立，国惟仁义昌。当年衣带水，元不管兴亡。
天围春涨阔，水展夕阳红。已是淮南客，常吟江左风。
宿雨浥轻尘，沙平草树春。远山千万叠，空翠欲沾人。
风雨正潇潇，孤灯伴寂寥。关心多少事，一一付芭蕉。
花发一朝喜，花落一夕愁。不如不种花，不喜亦不忧。
漏静知宵永，灯昏觉夜阑。隔窗响秋叶，梦不到关山。
月沉江路黑，傍岸已三更。知近人家宿，林西犬吠声。
春山叠乱青，春水漾虚碧。寥寥天地间，独立望何极。
同来不同去，离别暗销魂。闽浙若同水，遍舟送到门。
寻幽乌石谷，曳杖白云冈。野烧半空赤，西风万叶黄。
一掬岩下水，不满数寸深。当其伏坎时，已有东注心。
我访桃源人，桃源在何处。世上无桃源，何必移家去。
投装即虚馆，檐溜犹浪浪。主人眼为青，炽薪燎衣裳。
出山静而清，遇石何不平。谁能携素琴，为我写此声。
大雅久寂寥，落落为谁语。我欲友古人，参到无言处。
坐觉日月长，还疑宇宙隘。长啸出山来，如在太虚外。
老树冰霜晚，孤花天地心。翛然怀远韵，相对意弥深。
问酒竹篱深，寻诗土花碧。石上更盘桓，长啸情何极。
清坐不知疲，相对忘宾主。他年记此夜，青灯听疏雨。
美人尘外姿，胸次澹孤清。空堂语三日，隐隐金石声。
门巷鸣乾叶，阶除吟候虫。幽怀不可奈，丝雨更濛濛。
高人厌尘纷，不肯栖平地。木末敞轩窗，托此超然意。
折柳系离船，船行柳条短。赖有枝上花，飘泊随君远。
一夜新霜著瓦轻，照窗寒菊近人清。白发年年不负盟。
叶密雨偏重，枝垂雾不消。会看晴日后，依旧拂云霄。
红尘三尺险，中有是非波。谨言浑不畏，忍事又何妨。
碧云千里暮，红叶十分秋。不因花退尽，必是梦残时。
如何五载后，不问九疑归。瑩光连烛动，月影带河流。
露湿看花脚，莺啼欲晓山。春消千嶂雪，清逼五湖秋。
炊熟风瓢动，吟归雪砚枯。尽日飞花急，隔溪芳草深。
鸟归花影动，鱼触浪痕圆。叠波漾层汉，残阳补断霞。
竹静深留月，花多不辨香。曙分林影外，春尽雨声中。
半洞容千佛，诸峰共一云。泉涌龙频跃，山灵鸟不来。
柳断桥方出，烟深寺欲浮。归心如病叶，一片落江城。
新笋箨半含，节下粉犹绿。指日南风来，吹作阶庭玉。
新梢雾如沐，断节霜不枯。西窗夕阳下，此君何可无。
红紫委尘土，绿窗清昼长。安知两三竹，风已作秋凉。
溪山隔岸好，风雨过桥危。何似高楼上，停云且赋诗。
攲枕闻春雨，闭门见绿阴。可人歌扇底，犹有惜春心。
愁多怯长夜，况乃众病归。何待六十年，老矣当知非。
一鸡一鸡鸣，梦觉天未晓。谁较夜短长，我睡不可少。
茂树坐终日，水流心不竞。谁识山中居，万动归一静。
猿啼不窥窗，牛驯常露地。伏虎与降龙，此理元无二。
何年撑空荒，截置珊瑚树。长日灿朝霞，芙蕖挹新露。
损其不善者，惟善则益之。自然获天祐，可受十朋龟。
咸取男下女，恒言妇事夫。始感终当□，君臣其谨诸。
客里花都尽，初闻晓树莺。莺声虽已老，毕竟是莺声。
嗜欲损为益，荣华降是升。圆图观起处，生意伏阴凝。
首言天地易，次语赞羲皇。系传谁精玩，先看第一章。
高下乾坤位，东西日月门。正身当午立，一点认心源。
有画无言语，斯文岂易知。人心对天一，更向画前窥。
始屯终未济，世故信多艰。维坎刚中吉，周旋险难间。
元亨犹利正，始可用纯乾。未了一贞字，何由保性天。
观身不见背，动体悉由心。向阳负阴处，离坎细推寻。
役物至未极，分明土王时。嗣火孕金气，秋成方在兹。
五房十昆仲，独许一身存。今日重阳日，登楼欲断魂。
磊落终休矣，艰难晚见之。罔知当世事，殊悔少年时。
春秋踰致仕，南北粗知名。有客来相问，如何不治生。
袍絮无堪换，柴钱久未还。有人来问字，赊酒醉花间。
我欲培修竹，新添笋几根。徘徊看不已，爱惜似儿孙。
静院幽花馥，空庭皓月明。春寒夜更好，未有一虫鸣。
湖上山如画，何人解见山。此心无一事，尽日捲帘间。
屈使守乡国，护保□□□。□□□比屋，燕雀语□□。
花开能夜合，草发解宜男。对花今有恨，见草祇应惭。
津头闻别语，三载以为期。安得中山酒，醒日是归时。
沽酒酹江神，发船相送饯。船去浪如席，船回风似箭。
此君久不见，岁晚伴华颠。直节要到底，勿论方与圆。
眉妩臣罪小，君王一笑休。明日章台路，便面越风流。
都将千石危，化作一林雪。尽日无别香，五月何曾热。
有酒巾可漉，无酒榼自空。但怀停云友，相望各西东。
人生百年内，荣华仅少选。何似鸡黍约，岁晚长相见。
自言勤教督，灯火与之对。渊明定不孤，门户期汝大。
扪萝上复上，未省所历高。忽与归鸿值，万里一羽毛。
此处若为关，自来还自去。中有无心人，不妨相伴住。
好著在眼前，世上少人觉。留此妙不传，付与神仙著。
桃源逃不彻，真境宛在目。要令千载下，知有古风俗。
芦花秋半黄，三两下寒塘。北风正萧瑟，书远不曾将。
烂枝空有色，飞羽本无情。独立春风里，如闻三两声。
露垂兰叶光，风翻藕花影。滩前白鹭睡，夜半莫摇艇。
太阴水之精，浴水光愈洁。常怪市中人，不识沙头月。
吴以让长国，让亡吴亦随。属镂天讨贼，鱼剑祸阶谁。
水落秋菰老，夕寒烟树微。绝怜双白鹭，飞去似知几。
老树千年古，精灵变化奇。纯阳有道士，犹且被渠知。
翩翩凌波仙，静挹君子德。平生出处同，相知不易得。
万里乘槎来，锦衣惊昼炫。相逢秋风中，忽发一笑粲。
六合横驰骛，道人门不开。回头顾明命，鞭辟入身来。
畴昔何来此，青山与白鸥。絮飞春不去，潮返月频留。
明月何时掇，秋风几日还。若教人不热，敢怨我长闲。
三人相对眠，眠中各自梦。觉起偶开门，老树绿不动。
晨起出门去，江声自悲咽。满目无行人，前山雾如雪。
市廛有宽征，僚吏无间言。弊例亦麾却，益知彦脩贤。
关征足自润，人谓恶能廉。吾独知彦脩，一叶亦不沾。
平生王马曹，爽气在今朝。未了山林事，人之意也消。
挂冠供白蜜，无药得黄金。至竟山中相，松风庭院深。
客虑千万端，长吁愁不出。谁能事低首，挥杯送白日。
明月送人归，明月照人宿。月落梦醒时，清霜压寒屋。
酒醒桂花发，狂歌对花前。邻家大骂我，夜半惊人眠。
别岸花孤袅，冰姿带月痕。波沈花月影，疑是谪仙魂。
天风吹古秋，独立殿寒馥。我父昔爱之，终身不忘菊。
履卑惧名高，居群忌行独。不见歌钟家，白日卧金谷。
著柳成新绿，吹桃作故红。衰颜与华发，不敢怨东风。
折花幽槛小，倾酒绿杯深。蝶舞轻风晓，莺啼老树阴。
翠密围窗竹，青圆贴水荷。睡多嫌昼永，醒少得风和。
短苇低残雨，虚舟带晚潮。断鸿归暗浦，疏叶堕寒梢。
裂瓦寒霜重，铺窗月影清。灭灯惊好梦，孤枕念深情。
天围秋涨阔，山背夕阳孤。岸树晴犹湿，汀烟近却无。
春风吹老树，芽发一何苦。新绿待搜肠，花开不敢数。
欲进直须进，天光犹未秋。虽言门两扇，莫向二边求。
鸟恋浓阴树，人依少室肩。清风如肯卖，不问几多钱。
只此一层雾，凡人掀不开。眼前三步景，已是上天来。
日日饮清泉，我心安可侮。已知风满楼，一任荒山雨。
兄才高八斗，暗送我三分。借二从诗去，一随天上云。
浪起逐高情，湖边感壮行。死生谁为解，先死是先生。
乍从明入暗，方认石成空。多少青山下，悠然忘所宗。
或能成栋梁，偶以钱为趣。春熟愿随风，半文羞自据。
行到长城边，踌躇向左右。时有树摇曳，绝壁仍依旧。
转眼已三年，重来迷树烟。溪边一洗目，云去水流天。
主人不费钱，徜徉乱石里。或有奇可存，闲来看云起。
山静夜来早，寺钟声振高。自知心不远，隔耳已能搔。
入夜寻方丈，天边初月心。音容何所忆，水静不知深。
昏昏放万虑，乱若风花瞥。一片入中心，移作额间热。
茅茨俯幽谷，谷口生孤竹。一夜涨溪声，门前忽如束。
野殿半晴云，参差霁色分。枫林残雨在，犹耐夕阳薰。
过尽万千树，所巢惟一枝。思君如皓月，终古不相辞。
夜雨迷千市，疏云湿一星。举身为腐草，犹得化流萤。
山我早相知。中心颇乐之。看山卧空馆。云激溪声满。
凉夜驱山没，新蛩学雨零。撚灯入书卷，天地见初星。
愁浓忽障霄，罅处无星下。高绿自歌风，中宵孤舞者。
一鹭下清流，问之全不答。塘栖夜色深，双翼缘君阖。
绝顶碧嶙峋，孤峰出大钧。遥看亭影小，独与月相亲。
岁暮梅花发，幽怀两地牵。云端闻犬吠，报取太平年！
照影秋波里，粼粼入远空。眸凝松竹翠，心与片云同。
徘徊幽径里，寂寂有鸣泉。心共山水绿，坐忘秋风寒。
桃源旧盟在，春风几时来？未见春风面，桃花如何开？
长夜人无寐，心中自有愁。小窗知我意，呼得一轮秋。
愁来挥不去，裹卷付清风。万里迷归路，江南暂勿通。
翠烟红雨湿，桃李下成蹊。坐沐春风煖，何堪杜宇啼。
醉是何时醉，醒到今日醒。欲挽春之臂，落花满前汀。
来听芭蕉雨，风清韵自幽。吟魂从此系，千里有同俦。
起自萍之末，萧萧吹梦裂。此愁千古同，能味不能说。
秋月初逢满，清光倍可怜。閒虫勿相扰，人鬼此团圆。
凭棺无可语，细雨滴残春。此别期多梦，井华同砚分。
我居人境庐，神往清泉谷。山远白云深，临轩望松竹。
云山行愈险，蜃海望何遥。坐对千年月，来听万里潮。
一雨感秋凉，苍茫客路长。天山每回首，曾认是家乡。
有竹美名眉，娉婷却似谁？翠摇风雨夕，诗思总相随。
纤纤霜后枝，瑟瑟天边月。相约待春风，辉清花似雪。
临歧各分手，依依此际情。路回人不见，犹闻说慢行。
坡前一声唤，停锄认来人。且就草上坐，共话当年情。
自君之出矣，不复步江干。思君如流水，竟夕起波澜。
自君之出矣，旦暮总关情。思君如皓月，昼隐夜还生。
径积何年叶，层层不可扫。上有草数茎，也算春曾到。
中夜不见星，寂寞一天宇。彼美终不来，风叶窃相语。
同沾雨露恩，千林作一碧。谁怜秋转深，叶叶异颜色。
微月遣迟眠，晨鸡劳久听。中心结如绳，此日势未定。
夜半月未生，幽怀颇难耐。屋山若有光，不眠姑稍待。
窗底光未生，空中诺犹应。枕痕反侧深，此夕孤怀證。
昨我怜君歌，今我展君墓。墓草不似君，何曾为春妒。
将醒犹未醒，了了知是梦。可奈齧指时，自觉尚馀痛。
檐滴犹未尽，虚光已满瓦。未必真有情，有情亦难写。
可怀掩抑情，可畏纷纭语。忆汝初逢时，盈盈十五女。
我坐堤上石，汝立堤畔草。知汝亦倦行，如何故相恼。
但听潮来声，但看风撼树。但觉君在旁，但忘共君语。
失我箧中珠，此心犹自镇。失我床头书，此心亦同烬。
鹃啼何处山，颜色一夜想。忽惊春梦堕，化作落花响。
一月不出门，门庭在万里。我途殊未穷，绕室当破履。
草石各纵横，游人不到处。吾正欲穷途，解领此中趣。
明月晕江头，舟人私共语。此行无奈何，临晓定风雨。
杜宇不南飞，何以漫岭血。也拟折枝归，较我情怀热。
已是满溪红，一半犹在树。怜尔到残春，始与赏心遇。
路看叶在天，堤看叶在水。我爱隔岸看，水天叶相对。
新枝摇我心，软风晴愈好。入怀一瓣花，触眼千万草。
鹃啼何处山，颜色一夜想。忽惊春梦堕，化作落花响。
月出曲巷曲，中夜未天半。檐底无人来，小立觉微唤。
新妆海上云，纷披为谁春。莫挽前年髻，莫觅前年人。
拂去衣上花，相随原只暂。可怜香在心，一夜未曾减。
倚门谁家郎，众里香可觅。浴罢衫子凉，盈街月一色。
巍巍乎高山，千年兮万代。不知宇宙情，须臾变沧海。
茫茫前后海，雪涛作一白。忽开半壁天，浑金缀深碧。
金沙千里来，溪洛今谁渡。高峡风雷生，此是龙腾处。
卑栖不怯风，红叶何妨坠。好鸟一时鸣，断续秋空里。
一鸟出幽溪，领意入林杪。何人横水来，待我芙蓉沼。
秋残冬又至，霜月倚栏干。寂寞小楼夜，商飙入坐寒。
袅袅生香蕊，忍看不忍弹。近花唯一嗅，兹日已忘餐。
花落循春妒，风欺无有家。人何不相惜，足底又尘沙。
无抱枝头死，携香朅不归。随风生一羽，沾却故人衣。
久闻清溪水，能洗风沙色。入山待寻幽，溪已背山出。
万古东流水，秦廷换楚郊。清辉又西落，真易把人抛。
江山无定数，鹿马没当时。落落心孤往，悠悠云四垂。
君问十年事，文章地下灵。于世一无用，为儒例合轻。
宫阙自天上，鱼龙夜起波。三更方见月，把酒意如何。
舟在大长江，未作巫山梦。梦到又如何？生平不附凤。
游戏在江南，小桥送流水。忽见绿梅花，不知何以对。
莫问天意高，呼酒听渔唱。人情老易平，一笑剡溪上。
一笑待春风，平安多谢佛。飞黄有种殊，我自马行日。
空山鸟自啼，枕石人闲卧。蛱蝶影翩翩，时于梦中过。
云雨欲抟郊，雨歇云亦缩。疏篱夕照迟，群鸡啄湿木。
抉眸悬宇宙，折翼下风云。一片钧天乐，人间不复闻。
雨中石径滑，何物林中跃。只疑中山狼，却是山中鹊。
山中情自远，雨中诗自萌。殷勤云间雁，遥寄此时情。
一叶悠然落，一溪鸣于壑。落叶逐溪流，灵猿枝头跃。
我行初入山，便向红尘返。纵觉筋力凋，更觉心已远。
回首数重山，已失来时路。两水夹万阶，与我一时去。
小小笼中物，顿把芳心惹。空有自在身，难向笼中舍。
天下皆云赏，几人真解音。歌中何所有，一片古人心。
我向船头泣，人向船头乐。何以同舟者，都是无离别。
一自凤凰去，千秋寂寞年。欹斜如有待，要我上枝眠。
诗不删二南，继之者香奁。中间以屈子，鼎足而成三。
君子忽行远，阶前独自居。灯寒墙印我，心静水鸣鱼。
明月悬天外，清光映客心。胸中起微浪，漾碎一池金。
今日一何悲，昨日一何喜。若知今日悲，何不昨日死。
碎影因风乱，参差没小楼。一泓墀上月，留与梦中游。
日沈千里暮，愁起一窗暝。燕子归巢去，双双理倦翎。
体弱诗添病，星寒露满城。只因工一字，斟酌又天明。
谙尽千朝病，吟成一卷诗。愁中常作客，别久不成悲。
空立趋庭处，月圆人不圆。清光虽满地，独掬又终年。
自君之出矣，寂寞掩重帷。思君如好梦，觉来不胜悲。
君死谢知音，妾容酬知己。君怀良不开，妾发随风起。
三秋浑不见，人事两茫茫。说到伤心处，一字一泪行。
酒散复夜阑，何堪听鸦噪。将去不去间，一叶下林杪。
碧岩栖水心，落影一篙深。岩上孤禽老，含眸向远林。
天意不予寐，风雷动有情。小窗移枕就，听雨更分明。
白屋两三间，青田阡陌互。平林遮远山，别有不平处。
山水碧玲珑，上方有卧龙。夕阳花影里，来听一声钟。
相悦复相决，荷莲无一语。只有年年花，漠漠香如许。
少年闻莲来，中年望莲泣。不知明日老，莲叶向谁碧。
在枝青其光，在泥黄其色。鸟声堕地来，时复惊一叶。
窗外正春风，群树摇不息。似知我已来，小枝入窗碧。
毋作江南梦，江南悲如此：在古莫愁愁，在今莲舟死。
我居有小塘，塘侧夜灯微。我已不能至，故人尚徘徊。
中夜醉吹箫，有声无调曲。此是自家心，本不要人读。
我携满天秋，来与先生对。古今都不存，唯有虚无在。
荷花间红白，啼鸟声高下。不谓北来尘，得此江南夏。
秋风日以深，落叶日以槁。庭下一丛兰，野去成荒草。
空山归晚钓，流水自川回。有竹闻相访，红窗带影来。
韶华千战尽，功业万言休。系马人何在？空江碧自流。
水落溪声瘦，风微虫影坠。秋窗萧听叶，的是江湖味。
黄菊千崖里，无人自展怀。或有能来者，即是为君开。
不与重阳赏，清居野水边。自幸身犹古，未惬风人颜。
袅袅中天雪，盈盈难自持。我心岂欲堕，奈此岁寒时。
一春喜反覆，四时遍已尝。却恐韶光速，青鬓即为霜。
梦已如花去，留此青青叶。所幸未秋霜，犹堪百日色。
万事我已足，只悔已止酒。使我欣然时，无物能共有。
莫愁来双桨，莲花如人羞。莫愁双桨去，莲花自生愁。
去岁莫愁乐，今岁莫愁老；只有长愁心，岁岁来幽抱。
翻书眼如醉，略不辨句字。佳意偶跳出，如淋醒头水。
少年欢志壮，近岁悲时迁。嗟今心已木，悲欢两并难。
夕阳明孤帆，西风摇枯苇。江流随人去，人独不如水。
凄鸣如不足，更傍吾身飞。我若能归去，安用子相催？
明月辉一丸，秋空剩一碧。我携一卷书，醉卧溪边石。
游鱼久已静，月色撩波光。我自梦中醒，啼鸟时一声。
日光淩东山，塘雾渐如洗。浮世来繁华，独向深山里。
长愁复长愁，长愁使心老。君看心如叶，不值秋风扫。
叶生风声润，叶老风声干。万荷摇落夜，惆怅想江南。
天上月圆时，人间月欲缺。既喜天中圆，亦喜人间别。
流萤何飞飞，飞入月光里。大小虽有异，一例清如水。
苔阶暮雨濯，割涕挂檐角。远桨荡烟汀，离声未堪学。
壁犹百丈青，情关三分策。庵草任风流，钟磬无寻迹。
莫道石无情，更有无情物。分合本天机，何触云根发。
曙清袭颓目，夙夜岂在公。十年看行箧，尘冷秋梦中。
去时草碧庭，归来止半青。闲花赏已足，一谢慰生平。
丘壑失参差，心尘或与灭。却看扫园人，曾几惜冰洁。
妆柳金与碧，漏于光之隙。此景焉得久，良辰寄如驿。
高屋风萧萧，邻牖灯寥寥。冥鸿声尽处，楼丛影若摇。
禽喧梦觉起，烟阙藏海市。皇居荡以没，浮根安所系。
自君之出矣，独有虚影幢。思君难举箸，双箸不为双。
自君之出矣，无地问行止。思极心如尘，故以轻生死。
清也沧浪水，浊也沧浪水。一浊并一清，一生唯一俟。
落落莲花瓣，青青野塘水。年年水上生，秋至无缘死。
人说深寒近，欲将风雪蕴。此风多古愁，此雪多今愤。
馀香寂寞过，残像渺如歌。世界风之末，君还爱我么？
伊将无梦矣，梦后苦心起。似者一红莲，终年苦心子。
于生识六尘，一味知其味。随影看秋风，者般诸子谓。
夜影流寒露，微风随梦度。何人思黯然，可奈秋声驻。
细雨洒空庭，夜歌如有悟。平明木叶飞，秋气盈于路。
满目垂新绿，微行不动尘。花间双戏蝶，扑落一枝春。
开来香寂寂，归去叶萧萧。露冷侵罗袜，中天霜月高。
空谷笼烟碧，寒梢吐气长。美人明月夜，睡起舞清光。
野树如荆棘，花开亦领春。相随流水去，寻个识花人。
野梅应有主，野水去无痕。借问梅边鹤，酒旗何处村。
夏山安似铸，杰木结重阴。夜深风雨歇，万壑起鸣琴。
地僻道非孤，曲高声自献。兴来力一挥，山色亦称健。
当楼片片虚，几疑云生树。渐知不是云，云移无去驻。
临风尺素书，代之双鲤鱼。却向龙门跃，波涛万里虚。
春水昨宵涨，游鱼戏研池。鱼应知我乐，曳尾故迟迟。
空山鸟声碎，野径青苔多。幽人知何处，春色满上阿。
一自逋仙去，孤山孰主之。梅花依旧盛，不是共楼时。
昔有莫愁女，因之名此湖。不知愁底事，可有见怜无。
舟停人语杂，知泊九江堤。细雨空濛里，庐山不许窥。
东坡曾有言，不可居无竹。闲挥两三竿，聊慰食无肉。
地僻千山静，春晴荔著花。风传闻犬吠，林外几人家。
亭以诗人著，沧浪名永留。诗人去我远，仰止空悠悠。
热不肯因人，萧然独善身。小楼归一统，吾自赏吾真。
此别虽云暂，中怀总黯然。增人离索感，多雨早秋天。
日伴池鱼游，池鱼成我友。我知鱼甚乐，鱼知我乐否。
池上竹披垂，绿暗一池水。绕石穿插游，赚鱼长欢喜。
树拥溪边阁，山浮雨后岚。白头归未得，画里望江南。
高拂柳丝齐，莺声满御堤。风送名花落，香红衬马蹄。
绿树含春雨，青山护晓烟。携筇出矶上，何以地行仙。
晚云明漏日，春水绿浮山。半醉驴行缓，洞庭黄叶间。
翠竹并奇石，苍松留古柯。明窗坐相对，试问兴如何。
大叶偏鸣雨，芳心又展风。爱他新绿好，上我小庭中。
促席坐鸣琴，写我平生心。平生固如此，松竹谐素音。
静绕绿阴行，闲听雨声卧。还有感秋诗，窗前书叶破。
江寒月黑夜，定宿蒹葭里。叫叫过灯前，却是谁惊起？
我去君却归，相逢立途次。欲寄故乡书，先询上京事。
目极江天远，秋霜下白蘋。可怜南去雁，不为倚楼人。
前路中年恶，残杯暗泪销。隔城今夜雨，江树万山遥。
摇落悲秋客，随风亦上台。如何千乘出，只为片云来。
典尽衣难赎，邻家夜捣砧。那堪风露冷，儿女说秋深。
只在花深处，恒来亦费寻。书声间竹色，鹤梦冷松阴。
三桥当路半，正好与郎期。湖水原无信，郎来那有时。
南峰望北峰，如欢又如侬。何当云雾合，两峰作一重。
外湖歌折柳，里湖歌采莲。闻声不相及，意绪风中传。
江上元无暑，凉风暑尽收。鬓毛吹已短，还度几回秋。
野草傍幽涧，草长涧亦满。不知水流急，但觉人步缓。
人日逢晴胜，不晴雪亦嘉。当由催剪绿，碎却几梅花。
清时有隐者，自汲还自耘。翳然茅屋上，一片尧时云。
春水动微茫，帆前即异乡。鸡声残月堕，人语隔寒塘。
华屋春将尽，纱窗日易昏。不知多少恨，相见与君言。
昨夜因看月，清光动旅思。今宵宜早睡，莫待月明时。
空斋原寂寂，落叶更萧萧。片月闲相照，床头挂一瓢。
一涧入苍烟，千花绕涧边。花开与花落，流水送流年。
前山绿片片，飞出云中花。欲问仙人居，仙人久移家。
木末芙蓉出，花岩草树齐。陵高诸象北，江白数峰西。
台上人正醉，池中鹤正睡。浩露渐深林，鹤惊人亦去。
侬如水中石，波至亦累累。欢如陌上尘，左右从风吹。
含桃初作花，畏恐旁人见。今日食含桃，空条谁复盼。
锦织双鸳鸯，还自裁为衣。恐入他人手，不解惜分飞。
积雨暗空林，湿云飞不起。日暮鸟鹊喧，幽人不得语。
何处惊栖乌，扑速忽飞去。侬家树自好，乌那不肯住。
春风吹石城，日日唤花开。可怜花上月，不唤莫愁来。
脉脉溪路遥，泛泛落花娇。人心不如水，相随下河桥。
秋月何娟娟，一轮冰镜冷。人心照不见，照见人孤影。
不知秋何如，明月照人寝。上照凤凰琴，下照鸳鸯枕。
不知秋何如，朝云一片白。半是巫山魂，半是湘江魄。
暮雪摇空江，美人隔烟水。门外寄书人，芦花裹双鲤。
罗衣束素云，绣履裹纤玉。低回不自前，含娇灭华烛。
林塘何处好，独有前溪路。笑语隔花闻，歌声连水度。
桂影团团月，芙蓉叶叶霜。捣衣过夜半，几日废流黄。
冻折银瓶水，尘枯宝瑟弦。非关妾无梦，妾夜几曾眠。
溪行日日晴，孤云忽然起。独坐水声中，不知篷上雨。
起坐并汀花，空江月自华。一帆深夜渡，分月过前沙。
楼阁翠微间，钟声白云里。寻僧秋日迟，落叶行数里。
送君江上雨，未及梅根渚。雨急天欲昏，不尽别时语。
永巷葳蕤锁，残灯黯淡花。闲吹玉叫条，送月过窗纱。
寂寂复寥寥，寒灯挂环堵。犬吠何处村，虫喧今夜雨。
故剑不可收，姓名刻剑匣。瑟瑟白杨根，虚空葬金甲。
月下压酒声，将船系杨柳。明日到家近，不须沽一斗。
春雨过前溪，垂杨树树低。绿窗人不语，惟有晓莺啼。
怅望隔江云，春来不见君。歌声与流水，俱在梦中闻。
相送江亭暮，尊空客渐稀。杨花不解别，到处逐君飞。
落叶萧萧路，秋风湖上波。到家红树少，不怨客愁多。
十五谁家女，红妆娇自多。低头浣衣坐，不解听吴歌。
人云风波恶，风波信自恶。生长在家乡，那得容华落。
渺渺太湖水，湖中多鲤鱼。故人时把钓，应有北来书。
十年今一见，话旧却成悲。共醉新丰酒，天涯又别离。
偶逢双玉童，相引蹑云去。犬吠洞门开，三花最深处。
客子灯前酒，梅花雪后天。不须横玉笛，春意满山川。
嫩色含轻雨，柔丝弄早春。昏鸦栖欲定，肠断未归人。
海日上孤帆，山云交杂树。美人方晓眠，更在林深处。
天垂楼外云，雪变城中树。何处不春寒，鸦啼又飞去。
侬来星始集，侬去月将夕。不是地上霜，无人见侬迹。
并马出春城，摇鞭一相语。杨柳遍西湖，应从何处去。
秋雨千峰散，寒云万里开。不知天际雁，几日故园来。
寒日照流水，晚风吹古树。遥听暮钟声，依依度江去。
忽忽春无力，梅花作雪飞。谁能万里外，闻笛不思归。
寝园三十里，嘉树郁苍苍。不有樵苏禁，谁知是帝乡。
遥山白云外，古驿青林端。惆怅川鸟尽，苍然多暮寒。
魂去何须梦，情来即是思。非缘怅兹夜，翻似恨当时。
锦席承君宴，青楼寄妾家。无因挽红袖，留恨与桃花。
带雨红妆湿，迎风翠袖翻。欲知心不卷，迟暮独无言。
弄影俱宜水，飘香不辨风。霓裳承舞处，长在月明中。
朝朝听鹊报，日日掩重闱。莫踏门前草，留踪待郎归。
凄凄复凄凄，月出光尚微。郎衣犹未绽，何得理侬衣。
孤舟小泊初，远寺疏钟起。茅屋两三家，悬灯深树里。
烟波杳何之，汀洲郁寒翠。一江春水生，是妾相思泪。
送君曾水上，临水即相思。不似钱塘水，潮来有信期。
独眠三馆夜，微钟度江口。牵帷语仆夫，起视天霁否。
闻郎往潇湘，裁书寄雁去。郎行无定踪，书寄知何处。
空山暑气少，临水夏云多。照影人将老，愁心在夕波。
长路天俱远，高山日易昏。强余疲马意，垂首恋君恩。
杨柳今无渚，芙蓉旧有园。请看蒿里地，即是乐游原。
山前杜宇哀，山下杜鹃开。肠断声声血，郎行何日回？
临晓新梳发，呼儿卷幔纱。平生行乐惯，病起即看花。
月落猿声苦，风高虎气腥。山雷春送雪，江雾夜藏星。
涧冷菖蒲翠，山春踯躅红。草惊秋尽火，树厌夜深风。
夜静云生室，春深水到门。松高多绣顶，兰古自悬根。
门前杨柳树，借汝乌夜栖。郎眠夜未半，无奈汝争啼。
郎起见月光，绮窗白如曙。侬欢不成寐，郎起渡江去。
从劝出门去，天寒独自宿。门外单栖乌，夜夜啼上屋。
今夜河西宿，无眠但数更。并船何处客，吹笛到天明。
閒抚溪边石，坐谈竹下门。残霞不作雨，远水欲浮村。
故人久无书，山川隔淮楚。相思不可携，独卧江东雨。
把酒对崔嵬，青山颜亦开。吾嗟不如女，曾见古人来。
唐虞今圣人，巢许余前身。梅花枝上历，自识山中春。
梅花开雪中，相看斗奇绝。常教雪似花，莫遣花成雪。
柳条宛转结，蕉心日夜卷。不是无舒时，待郎手自展。
江上杨柳花，袅袅不肯住。随燕入帘栊，因风复飞去。
还乡信自乐，望近转于邑。阿母见儿归，定自持侬泣。
凤鸟期不来，瑶华几销歇。唯有山中人，吹箫弄明月。
故苑花空发，他乡莺自啼。主人孤馆里，斜日楚云西。
便欲开船去，因君更写蕉。要知相忆地，叶上雨潇潇。
众芳已销落，余春栖百卉。流泉泻绝壁，潺潺若风雨。
车攻马亦同，兵精甲且坚。如何两虎斗，曾不念主言。
一棹沧江上，烟流带浦沙。小桃通细涧，别浦入荷花。
茅屋三两间，草草避风雨。客来不入门，坐爱千年树。
栖禅余百年，问僧仅三众。凭虚围曲阑，架壑出飞栋。
君行辙不返，妾泪长在眼。试将眼中痕，与辙较深浅。
今日临长亭，明朝折杨柳。落叶有相逢，行人未回首。
返照入高楼，楼中客惆怅。开楼看秋色，犹在阑干上。
闲溯东风去，溪头千树花。停舟偶然坐，日暮未还家。
清流意不浅，君须为渠醉。莫遣醒时归，犹解尘中事。
见说瓜堪摘，闲过洲上来。小船风打去，半日未能回。
莫道春风好，春风易白头。君看花里鸟，亦有世间愁。
风来夜枕寒，云生晓窗雨。旅思共秋清，遥思故山侣。
万里思归客，伤心对月华。愿凭今夜影，回照故园花。
辽鹤断归期，摊书赖拄颊。山月冷不眠，雨声战寒叶。
秋水光于黛，新妆爱日斜。隔溪深不语，孤棹入菱花。
湖波绿如剪，美人照青眼。一夜愁正深，春风为吹浅。
不信湖中好，侬身别有家。翻愁岁华尽，不敢采莲花。
莫唱西湖曲，湖边歌舞稀。侬家年少日，游冶误芳菲。
结客千金尽，酬恩一剑存。羞为狗盗伍，不傍孟尝门。
莲谢秋塘晚，风来野水香。采莲休采叶，留盖睡鸳鸯。
湖上清秋夜，扁舟泛碧波。紫箫吹不断，无奈月明何。
日落潮生浦，天空月上沙。归舟与飞鸟，相趁入芦花。
酒尽情无极，花深眼欲迷。拂鞭归去晚，月在画楼西。
妾如江边花，君如江上水。花落随水流，东风吹不起。
所事既非主，不归将若何？门前五株柳，空惹北风多。
妾家横塘东，与郎乍相逢。郎来不须问，门外植梧桐。
妾家横塘西，春花压枝低。绿波净如镜，只着鸳鸯栖。
马上相逢处，春风在洛阳。陌头杨柳色，一一断人肠。
远塞书难寄，空庭花自开。旧巢双燕子，今岁又归来。
昼静暖风微，帘垂客到稀。画梁双燕子，不敢傍人飞。
柳条如翠线，万缕织春愁。遮断东风路，无缘入画楼。
水抱孤村远，山通一径斜。不知深树里，还住几人家。
为惜韶华去，春深出绣帏。扑将花底蝶，祇为妒双飞。
宝镜何年铸，龙纹积暗尘。非关磨洗倦，恐照白头人。
云开见山高，木落知风劲。亭下不逢人，斜阳淡秋影。
绿珠酒半酣，吹笛对明月。金谷楼正高，万骑已如雪。
凿池取青天，鱼向天上游。夜静风不波，一痕山月秋。
朝卧白云东，暮卧白云西。白云长共我，此地结幽栖。
空城雀，飞且止，林栖有匹巢有子，分飞不知后生死。
只道溪源尽，遥闻钟磬音。却寻流水去，行尽白云深。
落叶满衡门，萧萧风雨夕。一灯溪上明，何处独归客。
虎为百兽尊，谁敢触其怒。惟有父子情，一步一回顾。
水树和烟生，人家傍沙语。孤帆何处来，惊凫去如雨。
明日是清明，孤花雪斗轻。不须开满树，春少更多情。
深院闭青苔，黄昏独自来。花应怜我意，特放一枝开。
春梦复春梦，梦好不知春。只有双蝴蝶，怜他梦里人。
花开醉不休，花谢莫深愁。纵使花长在，东风也白头。
素颊映红腮，西园共折来。怜渠竟先落，知是最先开。
一朵折春风，花浓意更浓。而今映花面，不似向时红。
各自媚春光，轻红映浅妆。日融花气暖，忘却是谁香。
江静月在水，山空秋满亭。自弹还自罢，初不要人听。
云开见山家，云合失山路。闻语知有人，欲寻已迷误。
欲攀淮南树，人去山寂寞。袅袅凉风生，疏花月中落。
云来初似墨，雁过还成字。千载只书空，山灵恨何事。
夕卧白云合，朝起白云开。惟有心长在，不随云去来。
清阴护燕几，中有忘言客。人来问不应，笑指庭前柏。
一镜寒光定，微风吹不波。更除荷芰影，放取月明多。
初看卧波影，应恐雨崇朝。过涧寻师去，端如度石桥。
灵篆贮纱囊，熏风绿鬓傍。从今能镇胆，不怯睡空房。
闻汝归舟到，相迎只恐迟。方当见时喜，还忆别时悲。
茅屋夜灯青，竹庭寒雪白。不对室中人，依然去年客。
江上有归舟，传兄在石头。知安虽暂喜，念远更成愁。
阳和受最多，爽气看应少。晞发此窗前，鸡鸣海天晓。
幽禽雨中响，门掩春塘绿。思君暮不来，应伴山僧宿。
山房竹雨过，帘影霭春云。得与幽人会，何殊见此君。
高岭冒层岚，疏林逗残照。何处觅孙登，云间听长啸。
溪水虽多曲，舟行不惮赊。山山秋树赤，犹复似桃花。
寒色初凝野，秋声忽在林。遥山不能见，只为晚烟深。
扁舟暮归去，别路江南树。愁指楚山遥，明朝望君处。
风吹峨眉云，东依此山住。我来不敢登，只恐还飞去。
日暮冒余雪，望烟西涧阴。不因师住远，何事到山深。
离恨挂帆樯，随君远入湘。飞花荡春影，江水不胜长。
宛转复宛转，宛转日几回。君肠鹿卢断，我肠车轮摧。
红妆何草草，晚出南湖道。不忍便回舟，荷花似郎好。
空帏拥垆坐，夜冷微红灭。郎意似残灰，无因得重热。
郎采菱叶尖，妾采荷叶圆。石城愁日暮，各自拨归船。
白发时时脱，青山处处同。人行千里外，书到五湖东。
日暮江风急，江花水上飞。吴船三十丈，载得夕阳归。
月落长门去，千门夜色浓。梦间无限乐，不道在宫中。
芳树何年到，西园梦里惊。不须重听汝，只是旧时声。
故国犹传箭，中原未解戎。遥闻故人死，双泪落秋风。
千步垂杨柳，阴连喜水生。华深吹落絮，叶密坐流莺。
有弟天涯隔，无人消息稀。何时比鸿雁，一道向南飞。
蚤学屠龙技，三年望有成。朝来鉴海水，华发已先明。
王门激楚曲，相府西凉调。愁中换宫商，郎毋看妾笑。
斗大黄金印，天高白玉堂。不因书万卷，那得近君王。
一水接沧溟，六鳌秋可钓。试听欸乃歌，吾亦发长啸。
彷佛西湖上，烟波锁六桥。美人明月夜，好泛木兰桡。
海门烟雾深，忽见秋涛起。欲折扶桑枝，乘潮去万里。
积翠尽阴阴，风吹十里响。上栖白鹭群，下映青苔壤。
玉阶无人行，监宫日日扫。夜来望四星，白露沾秋草。
挂席东南行，青山望迢忽。日暮寒潮生，维舟对孤月。
莫愁貌如花，生长长干里。嫁与远游郎，愁风复愁水。
昨夜风霜冷，孤衾愁杀人。朝来看两鬓，种种已如银。
一曲沧浪水，盈盈片月光。湖边香不散，玉女试霓裳。
闭户读南华，人踪幽径绝。徙倚有所思，一片东山月。
待月立金阶，露冷罗衣薄。徙倚玉阑干，秋风吹帘幕。
自君之出矣，铅华不复理。思君如浮云，日逐东流水。
莺花愁不废，药石病难除。二仲劳相过，春风满敝庐。
桃花然小坞，恍惚武陵源。远浦渔歌入，前林鸟语喧。
赤壁临烟水，仙人鞭石来。清风来水面，荡漾斗牛洄。
圣主非熊梦，丈人御鹿归。苍生多属望，且莫掩柴扉。
层岩凌北斗，东望俯蓬瀛。为有三珠树，长留子晋笙。
一遂初衣心，逍遥无辙迹。时对南山云，悠然此俱寂。
学士碧山隐，焚鱼问草堂。千载云龙会，为霖意不忘。
梅花清似雪，缥缈白云间。不有神仙住，谁传姑射山。
偃蹇歌招隐，栖迟老岁华。世情从燕雀，吾道自龙蛇。
花气朝侵榻，松风夜拂琴。庭前梧与竹，鸾凤自为林。
抱瓮似汉阴，地僻无车马。白鸥海上来，日对忘机者。
篱下菊盈把，尊前客尽欢。讵容风雨妒，新月满长安。
池塘开十亩，流水漾桃花。但得如泥醉，何须问习家。
隐隐梅台外，雉垣入眼赊。仙风如可御，咫尺赤城霞。
春色已平分，名花犹未吐。把酒一酬之，我歌花且舞。
竹树满山阴，前贤迹未扫。试流曲水觞，醉藉王孙草。
斗酒江头别，相看击筑歌。长江流不尽，离恨较谁多。
片月照金闺，纨扇不堪把。珠帘上玉钩，霜覆鸳鸯瓦。
月落窗中暗，月来窗外明。夜深风弄叶，疑是有人行。
宫商初不解，敢谓无知音。欲得林中趣，泠泠弦上心。
秋水连天际，鹜飞带晚霞。景中人不见，惆怅咏蒹葭。
秋色正潇洒，高斋闻雁来。我心渺无际，随意坐莓苔。
白露沾人袂，秋风落日斜。忧来谁共语，烂醉是生涯。
独伴奚奴行，为予拖竹杖。云深游兴阑，扶尔青山上。
兀坐不张琴，仰看山色渺。其中音自看，尘世知者少。
天远水复遥，白鸟独长往。当从息机人，发此天际想。
人家青树合，僧寺白云封。谁共诗翁坐，夕阳听晚钟。
飞去三千里，开过几劫春。此言谁解得，还汝日东人。
洞庭三万顷，君山一点青。道人横笛过，独许柳枝听。
严霜催老干，弱蔓缘孤根。春至清阴满，难酬雨露恩。
岚起天边雨，帆飞树杪风。湖光与山色，倒影画楼中。
箕踞长松下，溪流如白云。美芹采南涧，可以奉吾君。
夕阳明极浦，高木下天风。水调无人和，长歌倚钓篷。
出门望南山，日夕山光冷。山月出未高，栖鸦动林影。
偶来看青山，因对白云坐。此意同一閒，青山白云我。
朝望南山云，暮望南山云。云山朝暮望，一望一思君。
我爱山中住，山中秋复春。白云长罨户，来往断无人。
海上青琅玕，曾持天上看。萧条风雨夜，谁拾凤毛寒。
香消日正长，蝉鸣梦初醒。睡起立空阶，梧桐落清影。
潮生荻岸平，日暮兰桡歇。篷底坐移时，开帘见新月。
日永篆烟消，风寒襟袂薄。閒窗无客来，坐久庭花落。
林合鸟声频，山含花气重。春色已将阑，欲寝不成梦。
幽栖谢俗缘，僻性耽清赏。醉后步苍苔，东林月初上。
池台久雨后，芳径生新草。閒上画楼看，窗里青山小。
小亭苍翠绕，与客坐移时。花落青春暮，枝头叫子规。
谁与传符敕，游时水自开。江湖风浪恶，不见绣衣来。
谁种山中玉，空闻天上槎。只今尘似海，便拟竹为家。
月落山正昏，群乌乱鸣起。客子中夜行，相呼渡烟水。
饥雀聚檐楹，庭虚冻色明。松下无人迹，时闻坠雪声。
山中残雪在，背日半稀微。却意长松下，閒云不解飞。
朝为山中坟，暮作城下窟。可怜筑城夫，见石不见骨。
杖倚琅玕绿，杯澄琥珀红。道人春睡熟，门掩落花风。
风吹山栗叶，夜落西园里。手把南华经，閒来看秋水。
水落仍穿石，峰回屡隔溪。青山千万叠，容易使人迷。
岸阴一泓水，中有神物宅。自送石龙归，至今迎不得。
朝为江南亲，暮与江南敌。江水本无情，人心自矶激。
月照苍龙角，风吹翡翠衣。何年沧海上，乘得断槎归。
临街莫种枣，近水须种柳。柳长当为薪，枣熟无人守。
去年看花处，不见有人行。蝴蝶犹飞去，满园芳草生。
自有幽閒姿，本无出山志。谁使清风来，吹香落人世。
雪外高飞尽，寒枝足自容。如何风雪里，燕子不相逢。
娟娟青竹枝，兀兀苍石顶。翠袖倚深林，秋高露华冷。
零乱黄金错，参差碧玉筒。何似明月下，临水听秋风。
汉使楼船出，三山隔海波。灵槎不识路，还解到天河。
拂石青山下，抱琴弹白云。曲中有流水，尘世不曾闻。
脱巾以漉酒，酒熟何淋漓。感君光似月，照我鬓成丝。
青鸟来何晚，垂杨春已深。琴中无限意，惆怅白头吟。
日出露未晞，垂杨青袅袅。啼杀白头翁，春归蓟门晓。
一步一逡巡，无言泪满巾。不愁山有虎，只怕草间人。
海上琅玕石，山中翡翠毛。意含秋雨润，思拂暮云高。
出门复入门，望君还忆君。可怜飞鸟尽，江上又斜曛。
翠羽幡幡薄，骊珠袅袅垂。一枝风露冷，初出汉宫时。
独对一烛坐，看书犹未眠。不知疏雨过，星月满凉天。
问讯山中竹，新来长几丛。一枝初入手，如对满林风。
相送寒潭上，船开更相望。人语隔江遥，微风自鸣浪。
一自飞仙去，迢遥白云上。岁岁春风来，满山青草长。
片石上嵯峨，春风覆薜萝。何人踏龙尾，白日撼灵鼍。
閒闻竹上雨，疑是花间露。何以遗所思，秋风飒迟暮。
怪石凝云气，横枝浥露香。故人渺何许，秋意满潇湘。
旧竹故偃蹇，新梢复昂藏。青云看直上，迟尔凤来翔。
向晚雨来急，出山牛步迟。侬家隔溪住，阿母望时归。
压地欹枝重，淋漓乱叶低。深林春雨过，似听竹鸡啼。
峭直馀高节，苍寒只旧丛。暮年霜雪意，未可薄衰翁。
万木东林下，萧条晏岁情。何时红绿动，啼杀早春莺。
青山如佳人，临流心不竞。云生姿太奇，月照影逾静。
山色绕层台，山花满树开。何人携酒去，江上看潮来。
甘软黄金茹，咸酸碧玉齑。诗脾本虚薄，莫遣着羊蹄。
百事皆可做，一生何所求。已多十八种，底用五千头。
虚庭风叶下，一日三四扫。驯鹊不惊人，双行啄秋草。
送尔今出门，行行守清素。举足不违亲，便是趋庭度。
江水何茫茫，北风送南寒。搅我幽人怀，极目驰江干。
白云满空山，山在白云里。心若似云閒，与君同睡此。
洪涛起舂天，天地谁撑拄。若非画品工，不信中流柱。
入山是天樵，出山是人樵。如何不息担，洗足看溪流。
且莫渡河去，风吹水倒流。隔沙人不唤，空老济川舟。
书窗映雪时，书声已闻世。留眼看光风，窗前雪初霁。
南风不满旗，新晴日初暖。草木生光辉，得意流莺啭。
千军金鼓震，十里羽仪趋。是我曾无事，春风鸟调雏。
在山月色好，出山月色微。山月今多少，还载满船归。
霜旌一夜发，五岭已全摇。馀事清戎外，秋风待举雕。
四海观会同，三山亦既入。江馆读书心，二业可能一。
观国归来日，华胥梦已空。此中难着句，把酒送飞鸿。
汝渊自如渊，渊深有真龙。一旦乘云去，弘施泽物功。
南山凤鸟地，何时更来仪？凤去独留山，山光楼得之。
何以爱山泉，山泉静且清。安得挽之去？尽洗世间盲。
使君刺太平，问讯太平治。太平本无象，人心平即是。
不解芳菲节，人传上巳时；何须修禊事，蚤是弄涛儿！
朝光来窥床，树影缀罗帐；推枕一摩挲，天然淡墨障。
海峤看明月，苍茫练影多；不知乡国夜，皓魄复如何？
朔气偏萧瑟，千山落木声；征帆残烧外，隐隐见孤城。
自君之出矣，群芳谁共撷。思君如辘轳，宛转长不绝。
日暮临高台，心在归鸟边。明月出沧海，白云流青天。
三春秀紫芝，九秋飞黄鹄。川上忽坐忘，不闻虚舟触。
金卮湿花露，罗袖留春云。冶容月同皎，微词人莫闻。
匣中有古镜，清光如明月。昔照我朱颜，今照我白发。
白发生今年，绿酒且今夕。每有忧生嗟，岂为勋业惜。
披拂桃花风，独往孤云意。山中久忘言，寄客无文字。
系马大道傍，独对高城坐。东风吹门开，门外乘轩过。
竹树潇湘声，华馆岩壑意。夜不下朱帘，为有云来去。
芙蓉出秋水，盈盈好颜色。欲采无轻舟，夕阳空伫立。
潇湘片云飞，洞房绿如染。夫君不远游，枝间无泪点。
遥空独鸟还，松际孤云没。呼彼谪仙人，同问青天月。
雨深竹叶盏，山静莲花禅。能容陶令醉，愈觉远公贤。
炉烟凝不散，涧水清且流。三日五湖雨，一洗千山秋。
世为万夫长，而无担石储。未曾负肝胆，且暂甘樵渔。
醉色风前减，茶香雨后添。看妆仍把卷，相对一炉烟。
旅酒冲愁薄，庭梅寓赏孤。偶来清月伴，惟与博山俱。
山下有酿泉，谁能似纪叟。但得此中趣，何须倾百斗。
去矣复何道，心知重会难。君看残照里，秋气满长安。
此局终当有，宁期在此时。丹书何用见，名姓世原知。
庐山游不尽，况乃画庐山。若问庐山意，庐山在此间。
槐柳拂云长，清阴覆短墙。群芳俱落尽，祗有菜花黄。
日落风欲静，鸟啼人自閒。白云如解事，成雨便归山。
归鸦争绕树，落日半衔山。微雨晚来歇，孤云独自还。
池上秋风起，池中秋水凉。芙蓉好颜色，可惜不禁霜。
长风送华月，照我庭前树。宿鸟忽惊飞，双双背人去。
雨过苔痕净，庭空日影迟。好怀谁会得，啼鸟在花枝。
去时树开花，来时花结子。如何马上人，来往只如此。
溪山疏雨歇，水木散清阴。樵唱知何处，白云深更深。
怪底东风恶，寒威透客衣。捲帘云接地，撩乱雪花飞。
马上春如梦，空嗟岁月长。天涯无限路，芳草自斜阳。
春色二分过，花枝一半开。天涯芳草遍，游子几时回。
数点枝头雪，分明露化工。恐教尘土涴，移入玉壶中。
拣叶垂万珠，碧重枝亦俯。惊问此何因，白昼雾如雨。
林秋红树出，溪晓白云多。此景江南有，江南今若何。
十日书云后，窗中影渐长。好将五色锦，为补舜衣裳。
清晓写诗成，飞英点玉觥。为传梅信好，闻早入调羹。
穗长仍叶密，红粟缀枝鲜。种秫今年熟，相将买酒船。
忆踏江南雪，看梅领好春。酒醒燕月白，惆怅未归人。
空山白云堆，中有隐者居。悠然两无心，尘世将焉如。
八骏去已久，骅骝未易逢。君看七十匹，若个是真龙。
塞北平如砥，沙场五月寒。骅骝不受驭，焉用置奚官。
十年闻笛恨，此夕更沾襟。别泪三声下，孤愁一夜深。
雨晴原草新，黄鸟恋行尘。年少看花伴，如今有几人。
白鸥将野棹，荡漾波光冷。木落秋气多，孤篷逗霜影。
连峰沙似雪，迢递带沧波。好是残阳外，人稀野鸟多。
片石翳云根，隐映波光晓。君看直钓翁，机静忘鱼鸟。
色借苍苔古，春随野蔓空。回看五陵上，无树起秋风。
闻说乘溪棹，寻源过水西。如何雨花处，欲往路先迷。
猎马向风飞，雕弓白锦衣。平明射雕去，日暮五陵归。
解剑辞边将，萧条白发新。无家也归去，胜作异乡尘。
虚舟泊回潭，烟澹水容夕。谁解沧浪心，山空月下白。
微风漾花潭，夕景澄天镜。孤棹信潮回，苍茫海波迥。
争饮耻群鸡，高飞谢黄鹄。落日坡草寒，萋萋惯幽独。
几欲衔环去，天寒旧路迷。梅边偶相得，并作一枝栖。
异乡重九日，难得好怀开。细把茱萸酒，殷勤劝一杯。
千里同为客，惊心节序催。遥思故园菊，今日为谁开。
昔向马前奏，今来船上闻。分明关塞月，吹破楚天云。
溶溶谷中云，西来复东去。云归人未归，朝朝望云树。
朝听萧寺钟，暮听萧寺钟。当年铸钟者，陵云起秋风。
云破始见日，雪消微露岚。马头春梦里，惊道是江南。
溪暝深藏柳，坡晴湿护苔。只惊联骑去，不见一人来。
烽火连天黑，旌旗照地红。秋风破茅屋，愁杀杜陵翁。
南风吹我襟，独坐邀明月。心事寄朱弦，可对青天说。
斗转银河久，窗虚玉露寒。夜深明月里，梦绕五云端。
柳色绿堪把，桃华红未齐。君归江南去，芳草正萋萋。
碧水连秋汉，丹枫映夕阳。扁舟歌楚些，早晚下潇湘。
江阔山容渺，天空树影微。孤舟明月夜，南望白云飞。
白涧含清光，宴坐夜方寂。起视天宇宽，月明露花滴。
我行采幽兰，棘针挂我衣。呼童剪繁秽，两袖怀芳菲。
卷石何崔嵬，幽兰自有芳。因兹笔端好，重上君子堂。
帝子去已久，楼阁何峥嵘。只见丹青景，不闻歌吹声。
幽兰蕴奇芬，绿竹秀空碧。岁晏将如何，君子介如石。
青山映檐低，绿树出云齐。何处长安道，纷纷过马蹄。
绿树蔼佳色，青山明晓霞。春风到几日，开遍一庭花。
沈沈万壑静，杳杳千山白。何处孤舟人，凌寒荡空碧。
万叠峰峦秀，遥空散火云。兴来聊极目，伫立向斜曛。
花蹙红巾艳，枝攒绿叶深。开轩闲玩久，聊悦病来心。
自君之出矣，日望汉道昌。安得边尘静，从此罢秋防。
雪消寿自延，善积庆由天。试看浮世上，谁得似渠贤。
山中怡白云，危冠坐清秋。亦有幽栖志，朝簪未许投。
秋冷骊龙卧，高垂颔下珠。紫驼银瓮里，遥想出天厨。
爱此江阁幽，维舟坐终日。本徒玩化理，不是荒游逸。
辛苦南邻臼，远鸡方一鸣。夜来风极急，吹断到窗声。
山骨短圆棱，初疑削木成。乾坤藏一柱，犹得镇岩扃。
松乃木之雄，公亦人中龙。何须看画本，千丈在胸中。
久雨方行乐，花前望玉台。人间见花树，不似玉台开。
晚食南山稻，堂堂愧野人。平生无可说，一个白头亲。
雨中月不见，雨霁月还多。雨被风吹去，无风月奈何。
春事归桃李，西风响未休。长官三径晚，丞相一坡秋。
洗竹洗荒枝，洗心洗狂驰。老夫无可洗，抱膝洗吾诗。
自有无情蝶，孤飞不傍花。白头闻见少，閒动羽虫嗟。
人不能外事，事不能外理。二障佛所言，吾儒宁有此。
小雨闭空斋，青青竹映阶。道人终日静，一枕到无怀。
子美诗之圣，尧夫更别传。后来操翰者，二妙少能兼。
萱亲垂九十，游子尚天涯。莫舣仙城棹，南风夜引旗。
引满花下杯，延缘坐中客。醉不大袖歌，孰云此门窄。
杨柳馀朽株，梧桐但疏阴。小卧不出门，不知秋已深。
一夫眉正扬，一夫发尽秃。日暮船正归，前江风拔木。
秋来亦淫潦，日月閟其光。乾坤丈夫事，千古空堂堂。
道眼大小同，乾坤一螺寄。东山月出时，我在观溟处。
著论必无同，乾坤孰此容。人扶周孔教，用世且无功。
山人偶出村，送客村南道。江山风日佳，岁月乾坤老。
到治一万里，使君行莫迟。梅花开树树，不是向南枝。
楼远见诸山，目短意不尽。天阴水怪兴，碧玉所以镇。
甲兵满一船，江门来访别。赠君欲何言，笑把梅花折。
少年恣行游，老病徒拘缀。送君今夜心，还到苍梧去。
朝看亦南山，暮看亦南山。南山长不老，聊以永君年。
万株松上花，千日杯中酒。儿孙戏膝前，一舞一回寿。
采义非采薇，食薇不食粟。遥遥望西山，千古嵯峨独。
此地还成趣，庭柯几度扳。亭中人不见，月照门前山。
山隐一抔土，人思百代传。无穷身后事，未若子孙贤。
何处烟波好，公乘笠泽槎。我泛江门月，乾坤共一家。
碧玉通书久，青天感兴新。江门动秋思，聊因寄远人。
一别三十年，相逢不相识。骨肉为路人，春风泪沾臆。
诸君为饮会，老子不须期。尽数篱前菊，一花拈一卮。
饮酒何必多，醺酣以为期。不辞亦不劝，三卮或五卮。
逢人问除日，君得地曹郎。此意凭谁寄，梅花隐石床。
东西填脚债，已过一秋期。今日拈花处，思君第一卮。
茱萸何处酒，胜日与君期。渔翁歌独钓，江月夜明卮。
我邑登贤载，君家父子俱。清风端一砚，五马达乡闾。
船入荷花内，船冲荷叶开。先生归去后，谁坐此船来。
适意步回廊，长吟看修竹。商飙何处来，吹堕半窗绿。
露下著寒英，霜繁见孤节。采掇晚归来，馀香未消歇。
自君之出矣，愁倚月明中。思君如木叶，黄瘦怯西风。
万顷雪花卷，舟飞一叶轻。掀篷发清啸，疑恐小龙惊。
苍茫云水阔，飞去复飞还。十载红尘里，何因似尔闲。
青山围古邑，流水带荒村。马首愁云合，山头日欲昏。
愁倚溪楼望，还因见月明。月明如有约，偏照别离情。
细草春来绿，闲花雨后红。思君不能见，惆怅画楼东。
青山万古色，流水一江云。远寺钟声早，迢迢月下闻。
月移枝上影，风乱水边声。此夜邮亭客，还家梦不成。
关晚牛羊下，城高鼓角清。道傍迎候吏，马首拜诸生。
相看是何境，鹤啄松根苔。道人一挥袖，天末海风来。
柳岸频收网，鱼租句纳官。晚来风浪急，却在把篙难。
夜下竹林滩，水平船不动。倚棹醉眠人，襟怀浩难共。
楼阁中天起，波涛四面降。崔嵬千尺影，终古镇长江。
东风留客棹，白日此登台。帆影来无际，江声去不回。
鬼斧穿山骨，明明透一窗。仙人时举武，壁立下窥江。
草满六桥路，依稀放鹤人。道傍修竹里，时见一枝春。
隐隐青莲居，鲸音断复续。幽人惊起迟，林光动朝旭。
新笋已过母，时禽多变声。可人期不至，明月下前楹。
毕竟君可竹，还应竹可君。恨无医俗句，与子播清芬。
潜龙卧空山，爪印非斧琢。一日风雷生，终当露头角。
一峰如诰身，隐隐当户见。山灵知主人，终为汉庭彦。
日日栖空馆，呼童扫径苔。飘然骑鹤侣，时自海东来。
小小储金鲤，池波一镜平。不须桃浪暖，头角亦峥嵘。
人生天地间，俯仰无百年。天风吹游丝，随处成挂牵。
两岸青山合，一溪春水深。兰桡须慢拨，处处可娱心。
珠藏泽自媚，玉蕴山含辉。凭君细调护，至宝人间希。
帝德乾坤大，亲恩江海深。勉修忠与孝，莫负此生心。
妻没夫谁助，母亡儿失依。两行生死泪，都上老人衣。
形直影亦直，形曲影亦曲。曲直各有自，吾当慎吾独。
开园种修竹，竹实生何迟。玄云闭白日，凤凰正苦饥。
野旷路萦纡，山转林断续。长歌者谁子，隔溪闻伐木。
轻飙拂凉树，明月浸清波。酒醉呼不醒，万物将吾何。
山前去路赊，江上片帆远。家乡在何处，一日肠九转。
阶下苍松立，阶前白鹤行。轩中何所有，终日此双清。
秋水池塘深，落叶亭台晚。柴门闭西日，山人犹未返。
万里长江水，春深可染衣。天涯何处客，遥逐北鸿归。
山高白日下，野阔孤帆迟。故乡在何处，欲归未有期。
母死儿亦死，母生儿亦生。兵刀是何物，门外自纵横。
翳翳白日静，迟迟青山行。心兜试宽窄，恐母坐不宁。
茆檐春日温，儿背稳如几。问母欲何之，行行过东里。
亲魂归室庐，亲体托林峦。如何谢孝子，守墓久不还。
漆室发长啸，杞国怀深忧。泪洒纲常疏，十年未全收。
百年梦不起，千古怀独醒。西湖烟雨外，零落一峰青。
朝看海云出，暮看海云归。而我亦海云，出入澹忘机。
江馆三年梦，云山万里秋。欲知相别意，淮水向东流。
万里江天迥，冥鸿独向东。草堂宽几许，可以著清风。
世路苦多岐，问君欲何往。吴钩三尺长，光射斗牛上。
气结芝兰馥，胸蟠锦绣纹。大廷吐不尽，散作冶溪云。
窗户昼萧森，空阶凝绿阴。不缘冰雪里，焉识岁寒心。
古树云烟合，遥山紫翠浮。白头林下客，应伴赤松游。
茅屋深藏树，青山半入云。秋风何处发，渔唱隔溪闻。
自君之出矣，空阑愁独守。思君如池荷，见莲不见藕。
雨后残霞褪，风前碎锦飞。自知春已去，敢恨蝶来稀。
玉笛吹残夜，声声太古情。美人何处觅，霜月正凄清。
皎洁浑无染，团团孰与裁。秋风原不妒，四序自相催。
去岁春归日，与君成别离。今年春又到，君尚客天涯。
试问故园菊，今年竟若何。想经秋雨后，零落旧枝柯。
试问故园菊，霜根今尚存。春风一披拂，生意满乾坤。
才闻花信通，已觉风力软。寸心元自丹，不逐韶光转。
见雁忆故乡，闻蛩思织妇。笑语是谁家，声逐微风度。
马上琵琶语，凄凉不忍听。自知缘薄命，谁复恨丹青。
相逢不道远，相见即言归。高堂春昼永，好待舞斑衣。
夜深白玉阶，露下寒侵骨。娉婷不敢行，恐踏团圆月。
云山知几叠，山静云亦迟。道人衣带润，伸脚打眠时。
朝眠岩顶云，莫醉岩底石。岩花不知老，香堕几千尺。
君航洞庭日，仗剑割云根。欲识蛟龙恨，年年风雨痕。
病客居穷海，今年是两年。高堂当此夕，相对又潸然。
晚踏城西月，朝登海北亭。空闻仙驭远，不见相星灵。
寂寞空山里，堪舆即枕衾。遥怜李学士，踪迹杳难寻。
古今惟一理，贤否自殊科。颜子乐无闷，吾何悔吝多。
道体谁云远，敛之方寸间。幽人更何事，稳卧江东山。
车马乘春出，莺花触眼新。秋千忽飞起，故故看游人。
走马章台路，红尘一骑飞。美人招素手，楼上唤郎归。
晓色分杨柳，春阴护牡丹。王孙驰骏马，多是醉中看。
草木非同气，托根犹可生。如何兄与弟，同气却无情。
团扇复团扇，皎如明月秋。西风易憔悴，从此见郎羞。
前有一樽酒，当筵艳绮罗。谁能寿千岁，不饮复如何。
草木俱摇落，穷冬迫岁华。凭谁慰岑寂，独喜见梅花。
判袂俄经岁，怀居不暂忘。断鸿何处是，目极塞云长。
秦蜀云千里，分携十载馀。朝来逢驿使，才接一封书。
一叶彩舟轻，红妆照溪水。歌声隔岸闻，两两鸳鸯起。
积雨初开霁，柴门掩薜萝。空阶堕梧叶，露冷月明多。
瑶池开宴罢，一醉入无何。转眼千年换，桑田起白波。
袅袅竹成竿，累累花结子。永怀不寐人，空闺愁欲死。
花发酒新刍，花前客倡酬。青春今日好，宜上少年头。
引颈划然鸣，松阴转二更。海天风露冷，秋气一般清。
流水与高山，泠泠十指间。清风明月夜，白鹤自飞还。
别时荷未花，别后花生子。结得苦心成，红香抱霜死。
片片舞东风，胭脂点地红。鸟啼金谷晚，春事又成空。
云散雨初晴，长空月正明。中庭凉似水，兀兀坐深更。
月翻惊鹊影，风咽乱蝉声。独坐忘尘虑，宵分梦未成。
白日至昏暮，山行未出山。问途无数里，犹在万松间。
江山司马笔，民物杜陵吟。他年黄阁里，便是此时心。
死恨钱塘水，悠悠只向东。雁飞虽不北，连日有南风。
西风忽然起，木落波粼粼。水浑鱼不定，宵来愁杀人。
晴阳破岚暝，水色当春和。如何异人境，而有樵者歌。
落日采薇归，萧萧两布衣。尔来人采少，春雨长顽肥。
寂寂空山里，春和草自芳。隔溪人不见，髣髴唤刘郎。
清晨戒童子，竹户不须开。昨夜东风恶，苍苔有落梅。
草草临池墨，萧萧落叶风。高情不可见，怅望越江东。
云根翳金英，零露杂芳草。忆昨南山行，相逢正秋晓。
风吹楚云去，一半在君山。帝子不可见，江空闻佩环。
长谷水千顷，青天月一轮。有尘飞不到，何处却生尘。
此地曾三宿，重来尚眼明。寒泉高岸下，还似昔时清。
积雨限来往，空斋真卧游。窗中望佳树，正尔屋西头。
美酒饷不辞，古调高难和。莫补墙头缺，且放鸱夷过。
岸添山雨阔，帆送晓风轻。利涉从兹始，遥遥思帝京。
自有两山来，几人此经过。青山默无语，识人知最多。
倚棹虹桥下，凉风吹葛巾。家山看渐近，鱼鸟自相亲。
不学雉登木，还同鹤在阴。怜材复爱客，无那主人心。
高树带秋色，扁舟移晚凉。兰桡经过处，细细白蘋香。
摘叶裹流萤，应手叶先落。本无牢根蒂，虚怨秋霜薄。
雪飘怅难行，室尔阻相觅。不畏风色严，畏此雪上迹。
夹城云气夕，露掌隐金盘。杨花白云乱，风起满长安。
白鹭青天映，红妆绿水遥。笑语荷花里，争荡木兰桡。
长安桃李树，秋晚复花枝。九陌寒烟里，无风自落时。
城云白欲曙，沙月上犹残。独步怜红叶，空庭玉露团。
久静山容敛，秋凝野色凄。白云留绝巘，苍雾隔前溪。
此日故乡酒，应怜千里违。是处萋萋草，王孙归不归。
万物既有息，我亦中林卧。云开迥水白，地闪飞星过。
早烧不出门，晚烧行千里。达人贵知时，天道有终始。
汉水亦太急，江浑只恁流。何如彭蠡泽，清瑩解人愁。
寺僻无人行，夜雨长秋草。山僧出迎客，落叶不曾扫。
遥访青莲宇，相将白塔原。春风亦自动，争柰碧莎繁。
终日钓石坐，清波閒我钩。掷竿望山月，回见众鱼游。
峡急岂有心，临桥石相激。蓦惊桥上听，夕阳人独立。
登山眺四极，一坐日每夕。行看夜来径，苔上有鹿迹。
出城每自醉，斜阳坐芳草。黄鹂枝上鸣，花落有风扫。
径树团成盖，原草绿如剪。盈盈车马客，时来弄春盏。
未有此庄时，对酒无处饮。今来庄上游，却恨酒杯紧。
朝餐赤城气，暮揽罗浮色。常有瑶草花，寒至不曾识。
石泉袅长萝，烟翠满山室。忽闻空中音，幽人美瑶瑟。
桃花浪初起，三月尔江南。万树垂杨色，相留照暮酣。
旅食沙林暮，年华北雁春。谁怜竹叶饷，同是采薇人。
名花似美人，娉婷代应绝。夕阳时独立，风起满林雪。
美人杳何处，盈盈隔和水。遥遥云外钟，日落暮山紫。
西风万里雁，一叶洞庭秋。群浴金沙软，潇湘霜气流。
秋风五两席，点点聚复散。不信小小觉，飞飞速征雁。
峰晴堆夜岚，晨炊翠犹湿。但闻山鸟鸣，不见鸟出入。
风吹池萍开，天空水如镜。幽人时凭阑，下看行云影。
吾轩自有竹，暑月常寒声。山静无风时，满林空翠生。
看石忽有诗，攀蕉书其上。夜来雨打叶，惊闻金石响。
洞口蔷薇密，石花压云湿。晓采枝上露，不知鹤飞出。
山风吹水香，脱巾池上坐。盈盈千岁龟，飞上荷叶卧。
峰奇自成窍，似月非有心。月来尔何意，徘徊光与深。
矶根浸寒水，细草绿如发。夜鱼不受饵，石上坐秋月。
悬薄者谁室，宛在水边居。停舟试借问，高人或姓徐。
秋容殊可悦，客棹且须迟。霜叶飞红雨，烟岑抹黛眉。
远客经时节，孤舟积雨寒。无心争道路，嬴得梦魂安。
云断雨声歇，水清天影流。苦吟双短鬓，高枕一扁舟。
日暮争渡喧，天阴野风急。孤客来何迟，萧萧荷锄立。
晚云横树薄，寒雨入帘微。川净鱼堪数，人间鹭不飞。
谁骑苍鸾来，啄破苔花碧。经年不归去，化作山头石。
不信湘中好，江山天下稀。如何万里客，终岁澹忘归。
寂寂空山深，荒泉四时冷。唯馀月明夜，山猿弄孤影。
烟生沈水细，火宿博山温。鼻观自相媚，无劳矜返魂。
花开前后圃，月照东西檐。总为怜花月，移床不自嫌。
游尘彼何物，暗我净几光。拂拭诚多劳，憎爱各有常。
种树取柔条，人言老难待。所贵适目前，胡为计身外。
骏马在异骨，权奇插面高。人间那乏此，难遇九方皋。
作诗惊百代，何辞苦雕裁。方与元化冥，岂知轩车来。
青苍万古色，日日落吾几。吾已忘吾生，山乎尔谁氏。
颇笑古函谷，晓出鸡鸣客。四海今一家，岩关石门坼。
竹下有幽径，本为裘羊开。清风满庭户，时闻抱琴来。
事向动中至，思从静馀生。昼夜每递代，内境何由清。
江流愁太溢，更遣雨添波。气逐阴阳变，天公奈尔何。
径踏云边石，衣飘树杪风。绣鞍行一马，玉管引双童。
拜月甫离怀，咏雪可怜才。鹓雏堕逝水，一去难重回。
条风曳微云，山色差可美。日出湖上行，春光满湖水。
明月生遥岑，清光转华薄。楼上忆君时，秋风动罗幕。
草际日华淡，水边云意閒。翩翩五陵客，骑马入秋山。
青松高千尺，知是何年栽。独有憩阴者，时为清风来。
明月皎如银，中有丹桂影。怀人坐良宵，衣裳露华冷。
钓竿青，袅袅孤。影照云汀莫遣青，天上浮光动客心。
清溪坐来澄，白鸟望中度。酒熟无人开，诗成有神助。
朝暮耕鲜云，结子如黍密。煮作山中饭，还共山人食。
吴山碧相续，具区深不流。孤舟行薄暮，短发照清秋。
玲珑白玉斝，置在翡翠盘。清池明月夜，怪尔生秋寒。
洗尽尘埃色，湘江暮雨馀。谁将明月影，留照草堂虚。
归时见故人，为问平安否。紫气映冥鸿，夜夜频回首。
风日春来好，江村蔼众芳。檐暄嬉妇子，陇夕下牛羊。
久羡流觞事，重寻曲水湄。山灵应有约，岁岁好花时。
地偏邻古寺，僧过偶相逢。未了无生话，深林咽暮钟。
空岩一卷书，绿苔字应灭。志决功不成，千秋有馀烈。
络纬催寒女，悲吟入穗帏。秋风啼不断，相伴下鸣机。
竟夕雨连舍，今朝云出溪。轻雷千嶂外，馀日数家西。
三日不出门，草长门前路。登楼一水明，倚柱千山暮。
画角城隈起，风吹响入云。清秋易生感，深夜更多闻。
朝闻城西钟，暮望城西寺。寺傍二古松，长藤垂到地。
西郊秋日暮，雨细更风斜。应为重阳近，来催菊著花。
闻道君家菊，黄花烂熳开。若能移赠我，端胜白衣来。
百里山河外，孤城雨雪中。迁莺犹未起，应是待春风。
对书当为读，对食当为饱。平生无限事，努力在远道。
旅食京华暮，那能不忆家。封书何日至，塞雁一行斜。
舞雪流中堂，挥袖拂不去。细看檐外花，半著庭中树。
千岩云电烈，万室风霆翻。中宵雨撼壁，平明雪满山。
君作梁园客，予登楚水台。春风河上柳，不寄一枝来。
渭水天边树，黄河日暮流。春来千里外，知尔故乡愁。
独坐高楼上，看花泪暗流。东风无限好，日暮使人愁。
山色碧于苔，晴窗日日开。遥知抱琴者，应为看山来。
万户夹垂杨，君家大道傍。相逢一尊酒，何惜醉他乡。
登楼览春晖，春晖可怜晚。所思在天涯，欲往道里远。
日夕倚楼望，行人归未归。断魂与残梦，相逐雁南飞。
我有江南屋，春深草映门。湘帘低不捲，宝鼎夜常温。
夜气消残暑，天光浸晓星。草青藏白鸟，波绿泛红菱。
海月和潮上，风帆接画船。故乡连夕梦，景物正依然。
细草催寒食，孤坟对阖庐。年年城下路，双鬓已萧疏。
花发平章宅，莺啼省树春。殷勤花鸟意，愁杀独游人。
茅堂藏山隈，寻转更幽兴。一鸟浴寒塘，数花明小径。
石桥斜斗水，竹杖行堪把。隔溪鹤如人，相看不知野。
道人晏坐起，推窗时一吟。白鹤忽不见，月明秋满林。
寒日下高木，照见女几山。豺虎声相闻，何人当九关。
长天带川原，野水映林薄。倚栏吟眺馀，江日当窗落。
六经立人极，万古如星日。游居日以深，春风群芳茁。
来往不逢人，家在山深处。独鹤忽飞来，风动月中树。
落篷回风力，移舟维石次。树影散平波，蝉声入古寺。
乱山带乔木，斜日望中碧。白云忽傍人，马首岚光滴。
狂风吹古月，肠断白杨声。寒雪梅中尽，空歌怀友生。
雁度秋色远，林光淡碧滋。长歌尽白日，不觉鬓成丝。
岁落众芳歇，秋来百草生。万重关塞断，慷慨泪沾缨。
百里驰驱倦，三更梦魂归。不辞昼夜苦，但使逢春晖。
寒灯閟孤馆，阴云锁重城。长夜恒思晓，久雨恒思晴。
梅落复梅开，流光似流水。君心在梅花，妾意怜梅子。
此夕知何夕，今秋似去秋。凉风兼远思，并在最高楼。
二盘行渐难，谷口野风寒。石磴愁旋马，行人各解鞍。
霁晓凭高处，凉风吹我襟。海天堪倚杵，岭树小如簪。
始见椒花绿，又惊椒实红。客心正郁郁，作底对秋风。
濯足倒流水，回头相见坡。马嘶人又倦，落景在烟萝。
马上风尘倦，登舟似到家。雨晴凉意足，含笑对江花。
双树依山曲，青莲有废台。游人不肯入，却似剡溪回。
海眼藏双树，峰头压百寻。灵钧游未远，不见石为林。
绝顶愁飞鸟，丹霞隐林抄。孤僧早闭门，荧荧佛灯小。
一怅辽东鹤，千年竟不归。梦魂回永夜，相见是邪非。
幽兰深谷底，感此岁芳徂。欲问丹砂诀，吾非勾漏徒。
朝向城中来，夕向城中去。独夜一微吟，攀留桂之树。
香阁影波心，丛云万木深。月明清梵夜，遥应海潮音。
猛风吹梧桐，玉露坠金井。蹋歌人不闻，明月照双影。
白雪满庭户，朱火耀窗牖。清歌侑兰觞，郎笑揽侬手。
风雨送深秋，千山木叶流。黄花犹自艳，知为故人留。
清阴满窗户，幽人澹无语。翠影交龙蛇，白日惊风雨。
北雁飞南天，蒹葭霜月圆。美人千里隔，深夜一灯悬。
月淡万籁寂，更寒百蛩语。道人据槁梧，挥扇自驱暑。
恋阙心仍在，还家路不迷。凄凉吊古意，疲马入青齐。
云生青几上，泉落素屏间。若个堪招隐，何须更买山。
芳树日凋零，为怨秋风薄。唯有山中人，无心任开落。
绝塞闻征雁，疏篱隐候虫。故园添白发，今夕又秋风。
举火照山影，山禽不住鸣。幽人思千里，兹夕梦难成。
愁心贮折麻，佳期怨采绿。思君肠九回，何似黄河曲。
一双馀隙地，种此青琅玕。夜静疑风雨，萧森万籁寒。
夜听萧疏响，春畦长渐高。丈人方兀坐，抱瓮亦徒劳。
世故多歧路，功名一聚尘。观生何处是，半榻隐吾身。
不用嗟摇落，春风在习家。天山三丈雪，犹作满篱花。
我本青山云，无心还出岫。虽走尘埃中，时时梦三秀。
竹下少行尘，诗篇入夜新。黄花虽满径，不是倦游人。
高节凌霜雪，孤根有岁年。若论梁苑赋，三径是青毡。
有月色还空，无风浪常静。如何假合中，忽有山河影。
抱石日沉吟，都无寓世心。不知犹出谷，云气夜来深。
遥林山暝色，返照入疏树。一与幽人期，徘徊不能去。
林下翳犹在，清溪澹不流。江山阅人世，惆怅昔贤游。
清溪漫飞絮，策蹇疑无路。不为探梅花，谁肯冲寒去。
窗外留书带，阶前卧绿枪。倦来抛素卷，狼藉满金床。
昔人留曲几，何似石贞坚。鸟迹纵横遍，安知后世传。
游鱼乐深池，岂知肉登俎。吾自贵吾生，浮沉亦从汝。
帘捲流萤入，窗虚碧月来。据床罢书卷，独上露华台。
去水萦东鲁，晴云近北天。故乡在何许，明月浸楼船。
江北径行处，春深始见花。东风流水绿，短鬓照年华。
寒灯伴无寐，空庭秋有声。启窗星月暝，愁缕自分明。
自君之出矣，万里隔天衢。贪见平安字，频开旧寄书。
朔风卷寒云，空山雪深尺。日莫启柴荆，独见寻梅迹。
有客乘白云，引箫坐空翠。吹罢竟不言，背人度山去。
玉刷清秋迥，雪翻碧海孤。无因击大野，仄立动愁湖。
歌筵长白日，舞袖亦青春。试看西湖上，能游有几人。
行行穷远陌，冉冉度香车。未就王孙饮，聊看田父锄。
莺啼燕树合，水漫渚蒲新。春归不须恨，化域自常春。
迎风如欲斗，彻曙不知啼。旧得尸卿术，栽花总似鸡。
山人卖卜归，满砌正芳菲。不堪悬竹杖，留取市荷衣。
擢颖疑瑶华，攀条乱素手。酣歌不自聊，助予一搔首。
秋园金气应，含素向栏干。莫作朝簪比，唯宜戴箨冠。
秋香初破蕊，游蜂日来往。还愁蝴蝶竞，结窠花枝上。
远师不染性，持此遗陶公。三径虽云好，了知色是空。
四老不知姓，相逢各问年。山深无甲子，黄发故依然。
未能游汗漫，聊自托空虚。叹息紫芝老，寥寥千载馀。
浮云看世事，如水见交情。此道令人弃，悠然想太羹。
倏忽何年来，凿此混沌窍。谁知方寸间，云水常相照。
山空万籁寂，钟响时出林。欲寻定僧语，烟萝交翠岑。
千峰如散绮，夕阳在山半。山中人欲归，适意忘景晏。
地僻青山拥，人间白昼长。草堂无个事，终日瓣心香。
种筠酬彩凤，栽树养甘棠。更欲葵心吐，山居镇日忙。
饥拔两刃刀，割肉行自吞。情知饥难忍，不拟受人恩。
归归黄淡思，百结系郎衣。归归黄淡思，千结系郎足。
人言慕容恶，慕容剧不恶。凤皇化鸱枭，生缘好逐雀。
爱马有何好，马走千里道。郎但不出门，那得颜色老。
阿母不嫁女，阿母故相恼。教作绣鸳鸯，鸳鸯是何鸟。
男儿但意气，不复论须钱。无钱酒家过，有钱酒家眠。
感欢千金赠，亦拟报千金。数尽人间物，无如侬寸心。
欢来迎石城，欢去送石城。生憎竟陵水，解作两般声。
郎来如上滩，五步三步留。郎去如下滩，瞥疾不回头。
凤皇一双飞，百鸟尊为王。侬今妆洗去，与欢助辉光。
袅袅千尺藤，亭亭百尺松。但令根株近，到顶作相逢。
并蒂青莲花，下覆双鸳鸯。秋风昨夜来，那得似侬长。
手种夭桃花，与欢同颜色。花若解人意，那能不亲惜。
欢作马行客，妾歌乌夜啼。妾啼端忆汝，乌啼今为谁。
并蒂芙蓉枕，下压金鸳鸯。教妾成独自，若个不成双。
孤蓬知乍风，寒压澄江钓。不见石室人，万树传清啸。
出门见青山，殷勤尽一别。尔自知吾心，悠然竟无答。
稚子牵衣裾，仓皇问何事。芍药春尚花，官今去还未。
定公创招提，凿破青山色。惜哉不住心，翻留有为迹。
窍石为幽居，虚称鲁输子。三十六洞天，天工定谁始。
问君何为来，问余何为返。欲答两不言，青山去人远。
翳茅石罅中，肱卧呼不起。却谓桃源人，其深亦如此。
少小慕书生，书生良不易。欲以径寸心，博他千古事。
今朝送迁客，憔悴不胜情。莫怪愁看镜，蛾眉世总轻。
汝从秣陵来，还向秣陵去。惆怅不忍离，邻鸡酒中曙。
迁客真难作，看人眼亦劳。为言名士业，饮酒读离骚。
传闻三峡下，白雪捲青天。借得东邻水，潺湲亦可怜。
客有携枰者，湛思入玄解。忽悟敛子时，人我俱安在。
念汝庐居地，藤萝使径迷。祇应今夜柏，重见夜乌啼。
汝到瑶池西，披图问阿母。二室三花间，可着王郎否。
时携一觚酒，独向花间醉。不分汝南翁，春风自天地。
尽日山中行，谓是山中客。及逢往来者，总负兹山色。
本是爨下材，叨君一分直。不惜捐此身，为君佐鼎革。
九月钱塘浪，无风也拍天。侬今渡江去，为复住江边。
世情令我出，世事令我归。出处不关我，安能论是非。
山色犹未敛，蔼然斜阳赤。时有渔父来，不妨一争席。
天河一夜雨，染尽郊原绿。颇怪出山云，时能碍游目。
遥岑吐飞瀑，如泻银河水。本自爱人间，翻落白云里。
过雨千林湿，高斋色自肥。箨龙一夜长，片片紫云飞。
新篁节未解，已作干云碧。偶然三径开，错拟扬雄宅。
夜来梦失官，青山色为动。无那梦醒时，此身还属梦。
梦读老亲书，醒来无一字。稍觉孤枕寒，惟残两行泪。
修竹不爱碧，润我窗中人。欲知春云坼，寸寸吐龙鳞。
君过腾越峰，骏骨随龙化。倘遇千里驹，莫惜千金价。
宿草封云壮，高杉背日寒。客来无剑挂，事往有琴弹。
处为幽谷香，出为王者瑞。不同百草归，秋风纫成佩。
亭亭远山色，入我船窗来。斗语虽不竞，那无酒一杯。
偶然折腰罢，满路青山看。却笑陶彭泽，何因便去官。
何必问故乡，浮家任侬住。一夜便风来，尽呼邻里去。
坐见斜阳影，离离西过楹。问愁无可答，底是少心情。
陡出三尺崖，下临千尺地。道人呼试心，无心可将试。
何所闻而来，何所见而去。人自不关身，身有关人处。
前不见古人，后不见来者。此事久已然，如何初涕下。
有儿不明经，好读子与史。仲容已预之，卿不得复尔。
阙涧遮幽树，低云薄断鸿。月残生白小，天远入青空。
天垂碣石雨，人隔燕然雪。竟尔驱车行，音容自兹绝。
南极星飞彩，东溟月渐西。青藜扶去晚，伴影度云溪。
曦射窗烟破，风飘花露寒。莺声清梦觉，春色独凭栏。
春阴山馆閒，云静松花老。玉琴寂不调，清觞为谁倒。
鬓上一茎雪，眼中一点血。万事竟蹉跎，难教心似铁。
湖天一叶舟，举网此生谋。几许风波恶，艰危不自由。
潜虬立幽径，偃蹇老苍鬣。不受秦人封，祇赏朱家侠。
自君之出矣，昼永夜如年。芳草随时绿，秋月几回圆。
自君之出矣，梦中笑语并。既醒还思梦，复恐梦难成。
我有五亩园，当檐二华峙。山灵似有情，不约忽来此。
参军玩世者，醉德不醉名。天地馀抔土，古今诵达生。
野水明孤嶂，平芜燕子低。日斜人策马，酒旆杏花西。
篱落数竿竹，梅花春不孤。草堂人独坐，风雪满西湖。
朝辞委羽山，夕渡湘江水。欲落更回翔，虞罗在深苇。
斜阳照短檐，独鹊鸣疏柳。昨夜梦夫君，船回九江口。
帘外百花香，金杯照春色。对客骂奚奴，不添鹦鹉食。
仙老不知年，相逢问九转。袖中出宝书，历历皆云篆。
呼童开玉樽，对此春庭月。故人期不来，云外清钟歇。
落落风骚怀，无端易衰老。天涯又暮春，白发对芳草。
篱下黄金花，幽人时复采。满天霜露寒，莫待秋容改。
柴扉閒永日，稚子汲寒泉。院静鸟双下，松凉人独眠。
去岁望云心，东归车马疾。君今向故园，非复倚门日。
登城眺夕阳，惨澹群山色。何许最关心，愁云在西北。
花尽忽飞来，岂待南风送。睡起笑相看，不知谁是梦。
名园时共赋，物色两平分。花润不多雨，山青无定云。
邺中三十秋，未识太行路。我来风雨多，无乃山灵妒。
地僻有长松，鹤閒非短翮。落落丈夫心，白头几人识。
春草青犹短，牵愁尔许长。天涯白首客，独立几斜阳。
朝亦登此楼，暮亦登此楼。白云千里色，不是故山秋。
无风落叶迟，有风落叶疾。秋声时有无，宁同郎在日。
不恨欢意薄，但愿欢情长。牵牛与织女，一年一成双。
大堤三月中，垂杨千万树。郎骑白马来，堤上遥相遇。
人言秋日短，侬爱秋月光。邀郎解衣坐，肌肤如雪霜。
欢居石城西，侬住石城东。何愁不相见，一夜秦淮风。
自君之出矣，鸾镜黯无光。不嫌红粉污，持底试新妆。
黄鹄参天飞，高高上寥廓。游戏青云中，那能顾燕雀。
黄鹄参天飞，九万忽如驰。当时戢羽翼，燕雀那得知。
踏青无限好，江头二三月。恨杀浔阳风，吹郎下三峡。
荷叶如侬衣，荷花似侬面。舣棹向中流，欢来倩谁辨。
灯前骤相见，含情不敢道。乍可要郎眠，那能就郎抱。
十月芙蓉花，九月杨柳树。那得男儿心，长若初相遇。
一夜春江涨，江头浪拍天。中流便风起，持底挽郎船。
绣作双行缠，步步娇春阳。那知罗袜中，两足如秋霜。
寂寂霜天下，寒砧捣月明。长安十万户，一夜尽秋声。
期欢中夜来，月光满庭柱。展转天欲明，乌啼石城树。
万山围欲合，一水去仍遥。不识方干宅，桃花满路飘。
绝壁耸精蓝，孤悬五千丈。何代武陵人，移家此峰上。
昨夜凉风起，笙簧满坐幽。何当裁万玉，吹尽楚天秋。
野色琴书里，江声枕簟傍。恰称幽人卧，湘云昼满床。
閒持一杯酒，独向西园醉。想像邺中人，青云动飞盖。
剪月作蒲团，纫云为破衲。岁晚入峨眉，千山万山雪。
手挽铁龙君，登楼唤黄鹤。万顷碧天空，梅花何处落。
足下两青鞋，他时作何状。白日五龙飞，昆崙三万丈。
携来六尺云，恰称衡门夜。一枕洞庭秋，万山明月下。
秋风饭颗巅，吟成一登眺。日暮谪仙来，相逢应大笑。
落景留空山，无人自来往。一片白云中，时闻樵语响。
爱此松风吹，柴关抱麋鹿。白眼四无人，涛声满空谷。
高堂挥彩笔，字字濯云霞。锦帐三千女，齐歌玉树花。
一径入深篁，翛然碧云堕。凉飙四面来，吾将北窗卧。
藤萝垂洞口，空谷四无人。恍惚天台路，难寻两玉真。
湖上秋风生，推窗绿无数。不制三闾裳，但制三闾赋。
飞楼跨四松，杳杳拂云汉。白日广陵涛，飘萧起天半。
袅袅依危石，亭亭照暮山。羡他甘谷水，千载驻红颜。
千顷竟何为，万竿复何处。居然五亩园，独领浣花趣。
万绿围轩窗，蒲团弄秋色。时听湘夫人，云中鼓瑶瑟。
缘堤十数家，萝蔓相萦带。亭午闻鸡声，翛然白云外。
深林斸黄精，冉冉白日暮。千岩与万壑，不记来时路。
夜凉起南轩，梧风时澹荡。疏雨滴阶除，复溅池荷上。
深林四无人，秋意满长薄。日暮牛羊归，寒烟出篱落。
扳援桂树枝，秋色俄已半。为报山中人，花开正如霰。
闭户动经旬，长斋度晨夕。不知园中草，苍翠已盈尺。
手持长生瓢，随意坐林薄。凉风吹古藤，时复数花落。
素手何亭亭，新妆俨明玉。谁怜绝代姿，岁暮倚空谷。
寂寂东篱下，黄花意自真。笑杀龙山客，空迟落帽人。
短桥留夕照，烟树隔江深。过客应回棹，疏钟出定林。
芒鞋不觉远，目与归鸿遇。万壑无人声，天风起孤树。
醉吟绿蓑底，孤舟系渔梁。不知沙头水，夜添三尺强。
汀洲黄叶落，一望弥蒹葭。美人隔秋水，相忆空瑶华。
长笑山中醪，千日誇酩酊。安得游华胥，万劫时一醒。
底事爱楼居，楼居自堪爱。千峰翠若环，不断雕栏外。
何来千仞壑，贮此百尺流。莫令到人境，畏引桃花舟。
上下五千年，纵横三万轴。高凭百尺楼，远送乾坤目。
支筇上寒山，石磴连云陟。兰若无人声，禅关堕黄叶。
箕踞长松下，一斋大如斗。白眼双飞扬，人间复何有。
何年驾飞阁，缥缈凌天风。朝来五千丈，半入江云中。
隔岸远山色，苍茫生暮愁。孤舟烟雨际，独占楚江秋。
为笑支公鹤，凌云杳莫攀。羡他池上翼，飞去复飞还。
一柱障中流，洪涛渺难越。已见回百川，何论倒三峡。
世事了不闻，峰头数椽屋。斸取华山云，长歌下空谷。
落日燕山道，寒风汉水波。碧空秋万里，锦字数行过。
突兀龙山色，登高豁旅愁。黄花亦无赖，偏逐少年头。
粲烂朝霞色，峰头幔作亭。长城一万里，天接太行青。
百吏咸趋风，千官竞回席。人生得意年，天门骋八翼。
谁令冰不寒，谁令火不热。雨霜涂前除，侬思底得绝。
别时杨花落，别后藕花芳。惜往觉日短，望来觉日长。
木叶自欲黄，不待西风作。闻郎歌上声，曲终泪已落。
前溪何潺潺，花流逐水去。侬欲使花还，不能使水住。
长空起薄寒，明河流素月。谁云一夕欢，可当经年别。
经年一水间，相望不相及。莫卷七襄衣，是侬愁思织。
马上碧衣郎，春风锦带长。上林花万树，无处不飞香。
挂冠三观顶，长揖海云孤。羞杀秦人树，犹称五大夫。
一艇烟波里，垂钩傍月亲。风尘回首地，多少未归人。
辍耕陇头夕，山云稍欲没。散发啸平林，饭牛待凉月。
春草年年绿，烟波处处愁。所嗟人异雁，犹隔洞庭秋。
云暗双龙阙，花明绮陌春。悠悠洛阳梦，莫作未归人。
明月招我饮，白云披我衣。莫言生事少，镇日灌园归。
落日船头浪，春风江上山。家园几千里，却向梦中还。
遥望西山岑，白云日归去。驱马向山中，不见云宿处。
白鹭白于银，独立池荷下。风吹叶乍翻，疑是弄珠者。
妆成泣秋风，含情泪如雨。不信妖艳姿，空房翻独处。
捲帘望月色，月斜知夜永。夜月为谁明，幽怀自耿耿。
红颜能几时，岁月去倏忽。有宠莫令极，宠极爱将歇。
小人健用壮，君子义为尚。惟吾不独尊，天地共下上。
遥望白云来，转见白云去。白云去不来，不知散何处。
心随白云远，亦随白云迟。欲随白云灭，白云无尽时。
此君有高节，亭亭自孤植。总多千亩阴，不碍青山色。
日暮有好怀，閒閒来田閒。篱边见黄菊，相对不知还。
华开在今朝，华落不终夕。开落如君恩，丹心不可易。
无客长闭门，客来共心赏。去来亦何心，春风芭蕉长。
自将山竹种，岂望便成林。一竿明月里，聊尔步清阴。
偶随白云出，不掩白云扉。有客坐来久，山僧归未归。
春涧鸣幽鸟，春华欲满山。不知人世事，一枕石泉閒。
提瓮汲新水，阶前著意浇。好花初烂漫，底事苦飘飖。
或计在一时，或计在一世。或计在万年，经营应自异。
阳过常畏人，阴过不畏已。人目当其丽，吾目当其鄙。
谓我不如斯，人其谁我谅。是何人之殉，不怜我之丧。
蚁斗如雷震，病耳亦时闻。人谁同此耳，相述徒殷勤。
人情诞固诞，评章密似毛。评人如评鬼，双泪落青袍。
人亦何容辱，人亦何容欺。我否而人可，貌诺而中携。
何事须明心，神通无更有。一朝心其心，宇宙在吾手。
保心如保印，印去能吏拙。事心如事亲，常令安且悦。
魄我魂仍我，梦胡不我由。夜梦原从昼，云何不静修。
闻鸡频问夜，非是爱辛勤。老至光阴少，那能不惜阴。
古人惜寸阴，寸寸必有事。古不专诵书，所事果何事。
何处窥刚德，应于众聒时。初心原不恶，底事为人移。
天心最憎机，人心能照机。试观海上客，何事不忘机。
朝暮相煎急，谁人会个休。通来一寸血，点点逐浮沤。
前辈风流在，后来渐不如。江河无计挽，深愧彦方居。
岂是鬼神凿，幻出琼花奇。月照黄金屋，雪留白玉枝。
少日冒虚名，蹉跎百不成。无成真我学，倍觉去来轻。
我漱江边石，君棹渡头船。船去几千里，问君何日还。
聊以慰停云，伫足听芳闻。怪杀江边水，流影照离群。
蜃波吹不烂，碧浪结幽纹。相对无一事，秋涛时可闻。
不学乘桴游，却为鞭石计。凭虚招米颠，花浪沾清袂。
寒威动房帷，悲风起罗荐。妾恨井中冰，结时君不见。
牵衣赠一言，君还能听否。但看上林花，莫折章台柳。
别梦萦千里，愁心隔五湖。乱山风雨里，相忆一灯孤。
知音成死别，痛绝壁间琴。不尽西州感，衡门芳草深。
小径隐丛薄，危桥跨断云。前林多少树，霜叶落纷纷。
作客生涯薄，依人去住难。春光无限好，空向异乡看。
振衣陟高台，岚光翠欲滴。半夜春雨来，飞泉泻石壁。
山中石作门，迫窄不可步。回首望藤萝，迷却来时路。
日落溪水寒，林疏秋色老。柴门闭白云，满树丹枫老。
游人恋故乡，每恨离家远。如何石尤风，又叹舟行晚。
寻僧入招提，斜阳下疏木。只恐隔关门，同到舟中宿。
归来风波平，去日风波作。世路非风波，来往风波恶。
几载天涯别，逢君空自悲。知无桑梓念，不敢问归期。
长松荫远山，虚亭倚危石。何来客杖藜，曳破秋云碧。
树起不见山，云生不见树。来往翠微中，衣湿非关雨。
辍卷入山来，搜吟非自苦。好景携不去，只合倩诗取。
根宜宿土随，疏列可分移。只恐人轻触，先教护短篱。
灌时须趁晓，日出露将晞。栽后无多日，苗添几叶肥。
秋来菊覆畦，青蕊著枝时。蕊少花方好，浑消三两枝。
秋来开几丛，宛见晋人风。折向东屏笑，樽中酒可空。
篱畔醉黄花，巾披一幅纱。浊醪还自酿，何必向邻赊。
浊酒几番醉，黄花千古秋。酒香花正好，不必漫生愁。
一醉更无事，四时长有花。谁知春去尽，却独在君家。
斋前凿方池，聊以供涤砚。云影与天光，波静时时见。
香叶多攀结，铜柯巧屈蟠。苍龙倚檐外，翠壁耸高寒。
爱此九节蒲，托根一拳石。晴窗风日妍，相看眼逾碧。
繁露陨黄叶，西风起白蘋。一声新雁过，惊却未归人。
禄养既莫逮，何由展诚爱。随寓供蒸尝，庶或吾亲在。
寓目寻尺小，适意湖海深。岂唯适我意，将以涤我心。
萧骚复萧瑟，非筑仍非琴。天籁本无作，澹然千古音。
一饭尚云报，况此登金门。缕衣与粒食，要识皆君恩。
聚散不可常，飘飘任舒卷。山人去莫留，影逐孤帆远。
匡庐削芙蓉，九叠云屏翠。五老惜离人，目送斜阳外。
君家溪水上，种竹绕幽栖。雨后翠阴合，钩帘听鸟啼。
雨晴春色暮，花落水初深。好共潜游去，人多结网心。
雪霁景如画，几家诗酒欢。谁知白屋下，连日有饥寒。
孤艇斜阳外，群峰紫翠横。水光浮日色，荡漾一川明。
山上白云深，云中出飞瀑。回看不见源，疑从天上落。
荷落一池风，菊开三径雨。无穷离别怀，况听寒虫语。
断霞横苍山，淡烟迷远树。草傍幽泉生，冰凝如玉箸。
层楼对回溪，溪边草新绿。不是伤春人，聊骋千里月。
混沌遇倏忽，误被凿一窍。寄语谈玄人，此中可观妙。
空斋寂无人，草木自森蔚。不因羽客游，安得有云气。
百泉自奔注，更不费疏凿。雨歇天气清，临池看洗鹤。
里中耆旧多，谈笑每相聚。日暮各自归，此君独不去。
有月何须烛，无云不怕风。借谁竿百尺，光照九天中。
欢比堤上絮，如泥亦如雪。侬比镜中花，可见不可拆。
山上雪如梅，山下梅如雪。寂寞对空山，幽香共谁折。
月下吹紫箫，云间整玉佩。顾见鸳鸯鸟，一一自成对。
嫦娥三五月，玉露千万秋。久居天上苦，暂向水中游。
帘栊上夜珠，阑于倚寒玉。客子在天涯，相思春草绿。
华枕为谁施，华衾为谁卷。妾肠非道路，日夜车轮转。
长安买花者，数株十万钱。道傍有饥者，一钱不相捐。
出门望所欢，零雪忽盈尺。岂曰沾吾衣，畏此雪上迹。
手中珊瑚枝，光华掩白日。恐君一见之，疑作君家物。
雨落千山南，月照千山北。山上把芙蓉，苍苍动秋色。
闻道春可怜，春今竟何许。石竹万家烟，海棠三月雨。
黄菊故人杯，青山游子路。匹马向垂杨，回首燕云暮。
急雪冥冥至，玄云黯黯垂。青山亦白发，莫怪鬓成丝。
客有羌中笛，十月吹杨柳。杨柳不可见，春色在君手。
白鹭三洲远，青山万树低。相思惟梦到，夜夜凤台西。
溪上有双桥，一一龙鳞石。白发倚春风，愧尔樵人色。
白云有樵者，携酒至山家。春风好同来，为吾扫落花。
百花耀朝日，日中常五色。君看向日者，唯有葵心赤。
千涧起秋阴，万山惊夕瞑。松风何处来，悠然飘夜磬。
明月下大川，孤鸿依浅浦。不见舟中人，但闻舟中语。
风起万林寒，月出千峰白。门外苍松影，疑是卧龙迹。
冉冉山上梅，皎皎山中月。月下摘梅花，幽香满肌骨。
美人隔江洲，咫尺不得渡。不畏石上霜，但畏草间露。
作客清江远，传书白雁迟。山中有芳草，迟尔把春卮。
秋风天外声，明月江中影。幽人把桂枝，露下衣裳冷。
山中白日迟，湖上青春早。美人不我期，谁与玩芳草。
长安十丈雪，寒色满荆榛。唯吾咫尺地，留得故园春。
自与美人期，芳草日转碧。今日凌寒者，岂独松与柏。
已讶雪中在，况逢灯下看。酒阑相把赠，疑是翠琅玕。
君到沧江上，桃花乱马蹄。相思知有路，明月蓟门西。
朔雪寒无赖，胡云冻不飞。海门波浪急，莫使近春衣。
一酌寒仍绿，千峰夜失青。逢君能几日，摘尽蓟门星。
既喜明月来，复惜明月去。吾欲破青云，坐尔月行处。
卧君白云床，读君紫霞书。桃花乱坠酒，疑是武陵居。
美人隔江干，咫尺不相见。终日望秋鸿，忽已来春燕。
夜呼洞庭君，明月破三楚。开门拾楚云，片片作人语。
望君白云边，逢君明月下。明月岂银鞍，去住随君马。
妾意如幽兰，日远自馨香。郎心如明月，夜夜灭清光。
自君之出矣，肠中车轮转。欲向梦中寻，路长春梦短。
廓落孤云合，英雄一剑知。欲寻龙伯国，濯理旧竿丝。
沧海明月来，古戍行人静。惊见颠张书，满地藤萝影。
横冈春草深，牧牛牛易饱。短笛两三声，归来山月皎。
春来又春去，无计为留连。鸣鸟亦头白，谁能长少年。
通臂能探果，愁眉似失群。明廷不尔爱，只爱李将军。
博望使遐方，归来岁月长。仙槎如可驭，何不报刘郎。
为爱寺名好，归舟逗晚过。我真松隐者，可奈俗缘多。
双剑黄金饰，曾随我马征。匣中连夜吼，可是海波惊。
尽君一夕欢，滞我三百里。风波仕路间，相知亦能几。
东阁观梅去，清尊怨未开。徘徊天际暮，独与老僧来。
水深能杀人，胡为浴于此。欲眠眠不得，今子于慈死。
胡床挂空壁，穷巷有深居。满目繁华在，先生独晏如。
方我来归日，是君倾盖时。通玄信长者，北海好男儿。
朝朝一味豆，日日寸心葵。每抱丰年愿，乾坤未有涯。
朝朝一味豆，对对几缸兰。风动香逾远，不禁人倚栏。
朝朝一味豆，岁岁两株松。水满亭前镜，宁知鬓似松。
庾岭春初动，孤山雪未消。玉人无处觅，风外暗香飘。
林密鸟声柔，山深云影浮。若人爱清致，扫石对溪流。
云壑森烟树，扁舟钓夕阳。平生谁是侣，鸥鹭日徜徉。
林壑树苍苍，金炉霭篆香。问渠何所祝，寿域共天长。
山色浮晴翠，松阴护石矶。幽人听瀑坐，应自澹忘机。
露冷金风细，天高月上迟。一年惟此夜，光彩胜他时。
云净天如洗，冰轮贴汉流。悬知清赏处，光满桂花楼。
故旧多星散，相思意惘然。病中孤好景，谁共对婵娟。
夜静露华寒，仙家露玉盘。爱他光皎洁，和病揭帘看。
万里云收尽，瑶天绝点尘。团团一轮月，空照客边人。
脩竹经霜翠，梅花带雪香。幽禽如有意，相唤对斜阳。
一自分携后，吟怀转寂寥。小窗孤烛夜，忍听雨潇潇。
宇宙无古今，人心异今古。高谊薄层云，视金犹视土。
棹发江声急，烟深树影微。沙鸥如有识，来往傍船飞。
我爱姑射仙，清标似霜雪。误落风尘中，玉颜总如铁。
华屋酣歌舞，沧江罢钓竿。满天风雪夜，谁念逐臣寒。
苍松遮一径，原是栋梁材。月朗风清夜，分明入梦来。
涧水流红叶，浑同二月花。武陵多错认，深处有人家。
君家书画舫，长压镜中天。泛泛清溪上，人疑海岳仙。
三尺云根石，七弦焦尾琴。清风生指下，弹出古人心。
凉夕逢秋半，仙杯坐漏长。未须延桂魄，卿月在薇堂。
万峰云度壑，孤寺雨鸣溪。马渡溪前水，疑怜锦障泥。
貂帽频沾赐，今番新制奇。传宣宵入直，戴月出宫墀。
绘綵双灯烂，分辉自御筵。玉堂留盛事，何异赐金莲。
岁暮风霜劲，路长山水多。闻郎驾船去，愿作楚江波。
蝶趁飞花舞，莺和睡柳酣。日长人境静，聊尔试春衫。
烟迷杨柳洲，水拍芙蓉岸。我忆南湖秋，西山暮云乱。
怪石与枯槎，相将度岁华。凤团虽贮好，只吃赵州茶。
近水晚逾碧，远山秋未黄。夕阳寒满地，松影落衣裳。
山木半叶落，西风方满林。无人到此地，野意自萧森。
茅屋空山中，时有幽人至。指点乱云生，不谈人间事。
兹岩名可盘，其下有高士。曳杖时一登，坐看孤云起。
苍峰抱层嶂，翠瀑绕双溪。下有幽人宅，萝深客到迷。
老僧岩下屋，绕屋皆松竹。朝闻春鸟啼，夜伴岩虎宿。
凌崖望双峰，苍茫竟何在？载拜西北风，为我扫浮霭。
灵峭九万丈，参差生晓寒。仙人招我去，挥手青云端。
岩下云万重，洞口桃千树。终岁无人来，惟许山僧住。
池上偶然到，红花间白花。小亭閒可坐，不必问谁家。
溪边坐流水，水流心共閒。不知山月上，松影落衣斑。
山僧对我笑，长见说归山。如何十年别，依旧不曾閒？
拔地千峰起，芙蓉插晓寒。当年看不足，今日复来看。
树底通幽径，花阑亦逶迤。柔条未经缚，棘刺乱钩衣。
溪头一朝雨，水长三尺馀。若教更终日，俯槛拾游鱼。
虚亭万竹中，亭午日色薄。风寂不闻声，时闻落新箨。
启户凉风入，看云称稳眠。昼长人语静，高柳数声蝉。
习静山中处，孤吟绝往还。晓烟收尽处，坐见隔江山。
山头出白云，瀑布洒飞雨。可人期不来，目断潇湘浦。
夕阳没晴空，倒影在石壁。长歌归去来，依依远山碧。
日出烟霏开，湖上散清霁。采采芙蓉花，怀人渺何处。
两峰高入云，特立竞萧爽。何当挟飞仙，遨游任来往。
旭日波光动，精蓝曙色开。美人多逸兴，吹笛过湖来。
天际征鸿杳，湖边幽趣多。綵舟移曲渚，醉杀绿烟波。
白露何苍苍，波光正渺茫。怀人成独坐，离思共流长。
澄波涵皓魄，骊珠漾空明。幽人夜吹笛，应有蛟龙听。
昔闻轩墀宠，今见裂土食。禽荒虽有戒，不与幽人事。
篱落数家村，藤萝挂夕曛。儿童惊鼓吹，喧笑入柴门。
山断村居出，江空郡郭浮。夕阳鸣鼓吹，候吏立沙头。
清霜点明镜，玄发渐以缟。百事一无成，骎骎忽将老。
今朝胡不乐，忽忽来无端。但见有可嗟，不见有可欢。
忧来纷无踪，浩若烟雾聚。又如春生草，屡剪不可去。
焚香坐蒲团，神定心更逸。坡翁有嘉言，一日便两日。
长日澹无事，晴窗独披卷。幸窥古人心，胜接古人面。
小洞罗浮似，孤根倚壁斜。夜深明月下，疑是雪中花。
空山岁云暮，寒雪积深谷。中有避世人，长镵斲黄独。
落日策蹇驴，西风吹葛衣。征鸿起江渚，一一背人飞。
茆屋依山构，沿村路不遥。酒旗标野店，有客过溪桥。
幽人寡俗务，日涉清溪隈。行侍无奚奴，自有胎仙陪。
斜阳照石壁，寒泉浸松影。风生万籁虚，鹤唳千山静。
终日忆家愁，愁看淮水流。我今方此去，何日是回头。
北望路虽遥，出门亦已远。慇勤嘱淮流，为寄愁心返。
寄声淮水去，归思共滔滔。吾家何所认，门前双石桥。
汀有菖蒲叶，渚有菡萏芳。采叶为侬带，搴芳作侬裳。
□抽池上芳，燕含陌上泥。衔泥有时歇，衔苦无时离。
侬有白玉心，向人难道语。侬有绝代姿，对镜泪如雨。
夜遥兰缸灭，明月赠我光。不愿照侬闺，愿照君子方。
种瓜绮陌田，瓜成欢不把。绿蔓宛宛长，不得系欢马。
去年种莲人，莲开人巳没。今我更不乐，镜里改颜色。
十朝不一饱，郎从东西去。绩麻妾换粟，牵衣劝郎住。
桃花花则红，杏花花则白。岂郎有两心，花有两般色。
君梦妾不知，妾梦君不识。安得两梦偕，相逢皆此夕。
僧来落天花，我至看芳草。日暮思云光，幽怀不可道。
缀宅俯芳洲，蒹葭带艳流。学蘋宜吐月，为絮却飘秋。
何人画秋色，芦花绣如组。罢钓睡孤舟，月满潇湘浦。
春至百花繁，名园蛱蝶翻。美人将扇扑，拓得一双痕。
美人睡不足，春愁奈若何。垂丝绿窗下，聊为绣春罗。
西马入瓜沙，风尘道路赊。试言如此匹，消得几筐茶。
春娇最何物，桃花与杨柳。惹侬或有诗，市远那得酒。
一艇泛三人，多疑游赤壁。无处少江山，但无此好客。
此际山阴道，啼惟有莫鸦。万山无寸碧，何处认梅花。
身轻宜歇草，头锐欲钻螺。正苦毛锥乏，如侬太软何。
书中见桃叶，相忆如不死。今过桃叶渡，但见一条水。
忆渡桃叶时，绿杨娇粉面。丈水五石泥，好影照不见。
柳丝未可折，芳草茁未芽。徘徊西郊道，惆怅落日霞。
师是马迁才，探奇禹穴来。重临江水阔，好灌豫章材。
芳草齐如剪，荷叶大如盘。西施颦越媚，翠袖倚阑干。
复收旧鸾魄，来作新蝉耀。临妆人巳亡，倚面向谁照。
自服大还丹，千秋去紫烟。徒闻不曾见，画里觅神仙。
墨颖作丛叉，流阴映牖纱。更直添一种，数朵古藤花。
诗成手八叉，僧意欲笼纱。不敢轻枯树，春来不放花。
兰与竹相并，非关调本同。氤氲香不远，聊为引清风。
牡丹须绿叶，春早叶难多。莫道扶持少，新篁捧绛罗。
湖上香稻熟，湖中鲤鱼长。网鱼煮香稻，千载荐桐香。
疏林落复落，黄叶深更深。楚客当年意，风流直至今。
两两鸟对语，翩翩燕又来。草堂浑似昔，时有好花开。
杉桧郁参天，山深含紫烟。秋高霜露里，落叶满亭前。
爱酒不爱醉，酒深如有神。同来送日月，无柰独醒人。
团圆三五夜，待月上高楼。谁知风共雨，又妒一年秋。
海上会看云，飘飘迥不群。扶桑红日近，锦绣总成纹。
不爱天上游，不爱人间住。爱此半峰间，卧看云来去。
洗髻碧流润，绕龛红叶深。松风定中过，不是海潮音。
月出东林端，不照东斋屋。趺坐看西山，千岩散金粟。
群动各相役，而我独无言。生当贮万古，那得不为尊。
春至百卉萌，日出万象丽。不应拈破时，别自一天地。
八骏长在驱，生嫌八荒小。百辟长在服，生忧百年少。
倏来仍倏往，亦知事非的。其奈尔兄云，佳人难再得。
春来花鸟意，父子各争新。但启柴门看，人间大有人。
使我自识我，何能遽如此。我为知己生，古为知己死。
黄鹄毋爱饱，那怕人间网。不夸羽翼长，但夸天地广。
纵无香积饭，不爱重思稻。天浆但入唇，人生何用饱。
叶叶双芙蓉，半蚀土花碧。乍可千岁埋，不借一夫力。
小小一军持，时露春消息。掷去色即空，插来空即色。
君房鹦鹉杯，堪汝醉千日。那似壶公壶，易入还易出。
归仗日月余，细割湖山胜。未论帝释园，人间许谁并。
人见黄菊开，几见黄菊落。欲得诗脾清，摘英和露嚼。
一夜春雷发，群蛰自相语。神龙岂不劳，人间要霖雨。
三年洗情字，一夕为君新。欲忍临岐泪，人间无此人。
不可无此君，种得百千个。试与较风流，此君可无我。
客但憩此亭，饱看山色足。若更入山深，宁知真面目。
峰势若簪云，云根何太低。记得文登路，如绵衬马蹄。
浙浙万瓦敲，沉沉一壶醉。窗里玉山颓，窗外玉山至。
书不如右军，何烦使池墨。唯用将洗心，能令净业白。
同是金陵客，君归我不归。江头一延颈，悔杀是朝衣。
一夜春雨过，千畦尽成绿。不晓意所欣，道是斋厨足。
数点白不定，忽浮还忽沈。非关乏去志，缘尔少机心。
垂杨酿新柳，荡漾如春波。欲学三眠稳，其如波响何。
借彼容足地，寓此无穷目。别岫写远青，微波皱新绿。
孤亭卓危岫，下临千刃溪。不识琴中理，萧条空自悲。
满地种荷花，红妆照绿水。白鹭不惊人，立在荷花里。
空林寒日薄，古道行人稀。渺渺烟光外，惟馀倦翼归。
千里来看竹，秋风欲动时。虚舟元不系，何问主人知。
尽日楚江濆，钓竿把成趣。岂不在得鱼，江空且归去。
贪看滩上凫，回头忽相失。何如贪程心，翻恨滩舟疾。
有路沿云断，无人但鸟呼。半山御落日，始觉客怀孤。
薰风滞南艇，何处忆吾庐。欲唤北风起，无人为带书。
海内交游多，何人可与语。我欲知姓名，东西南北去。
暮雨复朝烟，送君江水边。故人如问讯，道我忆临川。
文字读来倦，心情放去閒。梦回无一事，只有看西山。
巷识回车迹，桥留斩袂痕。此中多侠鬼，且莫绣平原。
四面插篱落，个个是琅玕。风来万玉鸣，杂佩声珊珊。
何处移来石，堆成五老峰。五老相对语，石丈今成翁。
山下无人踪，山上无鸟语。惟馀一片云，见我来游此。
昔逢惠山人，曾说惠山好。季子千里来，同饮惠山水。
白日起寒涛，长夏何森爽。中间安鹿床，趺坐绝尘想。
月华冷于霜，水白已成路。飞鸟静不鸣，羽毛纷可数。
游人凡气尽，历历是神仙。但恐神仙去，独留冰雪天。
乍见衣薪者，秋都惨不号。低头弗敢问，何忍复登高。
遥习古人语，酒酣读书骚。长怀康济念，闭户即登高。
河海英雄色，使君一席收。最难得佳客，月舞为人留。
饮酒不相知，相知安在哉。传呼君太侈，忘却故人来。
剑戟带霜雪，客星似水间。歌残席已散，秋叶满空山。
叶间缀朱实，实落绿成阴。一步还一摘，不知苔径深。
日暮风雨恶，咫尺不可去。危桥下马过，犹胜无桥处。
不到西湖上，于今二十年。相逢多白发，山色只如前。
银河天上来，不复上天去。千载乘槎人，应迷问津处。
春色将归去，江南草正新。南风亦何意，偏脑欲归人。
老去才难尽，秋天忆射雕。白鸥波浩荡，寒水不成潮。
万古水中山，一峰山下石。古貌独苍然，不受风涛蚀。
苦热思高眺，王孙胜有楼。城阴连塔影，山月入溪流。
久不闻水歌，溪上夜如何。一声长复短，隐隐度烟波。
看竹不问主，听松还对僧。山中春欲暮，此兴复谁曾。
手弄朱丝弦，音从太古传。山中无和者，幽涧落寒泉。
谢客不谢诗，谢诗应太俗。笑舞老莱衣，高歌对慈竹。
梦里诗情远，閒中笔力长。云邱本孤绝，更爱竹风凉。
湖上初逢地，城中再会年。白头今老矣，青眼故依然。
过楼还绕井，入户更深深。老可观书卷，惟应照我心。
隐隐复悠悠，虫鸣早应秋。夜凉人未寝，草露湿阶头。
剥啄应松声，客去僧未起。僧病一春过，老却山中杞。
山风吹雨霁，藉草对邻僧。回首淹留地，白云知几层。
削壁皴斧痕，下有洞如屋。积铁不知年，时许莓苔绿。
江汉云重阻，秋风白发多。相思不相见，木落洞庭波。
夜夜待月明，每被浮云苦。今夜天无云，月明本如古。
月从东海来，待月吟正苦。素娥本无心，不管人今古。
新竹依旧径，竹长径益深。青春白昼永，爱尔君子心。
石磴穿云上，悬崖自此升。谁言风可御，须信气堪乘。
何处静而清，蒙泉出山下。观物本无心，一原穷万化。
有象本通玄，义不在句读。道人坐高台，忘言对苍岫。
天涯一归客，海内两知音。万古泉声在，应知此老心。
藉兰香不歇，藕断丝难折。寄语远道人，回头看明月。
自君之出矣，憔悴怕黄昏。思君如杜宇，无夜不啼痕。
京国初归日，江门晚渡时。幽怀写不尽，鱼鸟自忘机。
路远无书寄，天空有雁过。金钱聊远卜，何日罢干戈。
客里逢寒食，因之一怆神。对花不成醉，为念白头亲。
柳暗夏将至，花残春欲归。年华似流水，无语叹光辉。
日色临前除，秋声起修竹。高人夜不眠，西窗剪银烛。
平塘波浪深，荷叶鸣秋响。惊起锦鸳鸯，双双共来往。
吾子去何之，临歧忍分袂。逢人好寄声，莫待秋鸿至。
露稍寒翠羽，月影舞苍龙。欲看亭亭节，风霜岁晚中。
袅袅春风动，娟娟粉露香。相逢似相识，曾忆过潇湘。
竹外见南枝，人间春几许。好风天上来，吹落胭脂雨。
仙人久不来，无人见黄鹤。今有大士居，巍巍起高阁。
矫劲神偏古，孤高韵自清。终令众恶草，不敢傍根生。
水清鱼乐游，群来复群往。何事隐居人，把竿临其上。
人从生处乐，鸟过故乡悲。英雄汉天子，一歌双泪垂。
登高步斜阳，四望心悠哉。莫愁黄昏近，会有明月来。
清朝负斤去，薄暮巾车归。行歌古路深，寒烟暝翠微。
放散一万年，羲皇莫能补。忽逢何老人，彷佛见太古。
谁聚东海石，筑作青嶙峋。欲袖东海归，时恐主人嗔。
野涧近芳洲，寒泉绕石流。时看云出石，相对隐人幽。
北林无别景，早晚笼烟树。时闻山鸟声，亦足幽人趣。
雉入水为蜃，难穷变化神。非荣陇山质，要复化来身。
击玉又敲金，思君对我吟。江门临水坐，明月二更深。
春浅复春深，半风还半雨。我欲向梅花，梅花深不语。
五马骤从东，桑中无路通。使君休调笑，君妇恐如侬。
山暝碧云合，秋初白雁征。几多游宦客，徒有故园情。
作客二十载，扁舟西复东。不因俯仰累，谁肯任飘蓬。
长江自朝夕，落日照今古。无酒长独醒，只恐叹渔父。
山色已含暝，叶声新报秋。廿年尘土客，吟眺不胜愁。
何处秋风至，罗衣生暗尘。君王不可见，一望一沾巾。
君王宠初歇，宝镜为谁明。寂寂重门掩，孤灯照雨声。
长信恨何如，君王恩幸疏。永怀愁不寝，明月几盈虚。
天地长不没，万理自森著。寒暑日相催，如何舍此去。
流幻百年中，无复独多虑。吾生行归休，几人得其趣。
寝迹衡门下，甘以辞华轩。立善有遗爱，愿君取吾言。
少年罕人事，坐止高荫下。时赖好事人，信宿酬清话。
终日驰车走，吾行欲何求。漉我新熟酒，忘彼千载忧。
我实幽居士，在己何怨天。若不委穷达，百世谁当传。
谁谓固穷难，袁安困积雪。屡空既有人，方此亦不劣。
自君之出矣，膏冰为谁施。思君如摘藕，中含千万丝。
买赋黄金尽，伤秋白发多。更思前日宠，玉辇几经过。
木末薰风起，偏来面上吹。不知今日趣，何似北窗时。
世人皆苦热，我独受清阴。欲向南风祝，朝朝入舜琴。
同年三百辈，荣悴几经心。复送君家去，离忧岂易任。
万事足无梦，一身轻亦誇。醉狂扶杖起，细数上篱花。
陆贾通南越，黄金满橐回。而今腰纵折，谁肯赋归来。
何年此飞来，愿尔千岁住。风雨对床时，只恐又飞去。
黄云失白昼，紫气腾虚空。樵苏争敢近，潭底有潜龙。
钓石起千仞，沧波一掌平。伊人垂钓处，月白更江清。
孤根云石外，高净绝尘埃。一点丹心在，年年向日开。
水长雨不歇，沧江深更深。行人苦无渡，折尽济川心。
山远意随远，江空水亦空。一时图画里，着我共渔翁。
岸闪波光旧，花争柳色新。闲携苍玉杖，犹忆华阳巾。
有酒倾来饮，无钱莫去沽。但须欢意合，何必醉扶归。
何人新构此，深隐翠微间。净洗风尘眼，端居饱看山。
野航索兴短，画角催棹长。陂平风信软，不觉过沙洋。
楚地正忧旱，君行岂徒尔。莫待河鱼枯，绕决西江水。
野渡去还泊，山姿树色同。老予看不足，只道是闽中。
稍过花砖界，愁侵妙月痕。呼僮将我斧，吾意在除繁。
虚劲钦孤操，狂丛浪自多。讵忧风露损，方寸有萦萝。
老爱风霜饱，将裁紫玉轻。江南秋色远，龙笛有新声。
始讶三冬旱，俄连二月阴。安知翻覆手，不是鬼神心。
疏梗苍蟠铁，芳须嫩缀金。情知花韵别，那藉草堂吟。
高花初喷雪，嘉实亦维时。可似西池品，还应曼倩知。
剪刻天孙巧，龙髯紫蔓敷。春风百子帐，香暖玉流苏。
种种江湖思，虚疑草有神。只今尘土客，但忆浣衣人。
移根曾宿雨，舒干渐如铜。试问风霜操，终齐十八公。
色近坤裳正，香藏翠袖春。世情甘渍密，谁道味非真。
满尺仍青鬣，纤纤鳞已金。陶朱三岛业，未见化机深。
绿鬓乌纱映，青骢皂盖鲜。故园归兴好，松竹对闲眠。
出门还致语，谁不念恩私。嫁女非无泪，其如已及时。
绿树凉阴合，苍苔掩翠浓。共言春意好，都在满林红。
带雨滋香淡，笼烟间浅红。客怀看不厌，杯酒傍柔丛。
白首消棋兴，黄花对酒颜。乞骸如可愿，何事利名关。
渭水流风远，严滩志节高。沧洲明月底，老兴弄渔舠。
借问取鱼人，用巧如用拙。岂识个中心，一竿蟾光活。
一钓连六鳌，千秋无一遇。何如溪上游，钓取天边趣。
翩翩贤别驾，展足来帝乡。已见呈甘露，他年看凤凰。
我屋甘泉洞，泉甘亦自同。独怜生海外，题品未曾逢。
未论通家好，先闻刺史贤。独惭二百使，空赋五言还。
紫云在云外，幽居紫云里。空谷烟萝深，深藏配君子。
志在焉用求，求之无定方。不求求便得，何处是他乡。
花鸟亦何意，见之而眼明。鸟啼花发处，对主是三清。
喷玉惊我梦，玉声何珊珊。忽如仙佩过，遗响落人间。
与子共观泉，少间观我生。我生本无穷，是为天地精。
人人有灵府，过化尔风霆。何处更仰泉，万物自流形。
芰荷浮荐碧，桃荔坠兼红。自足眼前句，何烦杖短筇。
烟云供惨澹，霜露觉萧森。篱菊知饶笑，秋山一片心。
性闲慵阅世，逐伴过东林。丹颊非关酒，兴来只朗吟。
酌酒繁花外，沉酣预短筇。不为尘俗累，饶有古人风。
竹径轩窗豁，松关院落深。小窝风月满，应适暮年心。
天遥归雁尽，雷动蛰龙腾。万里蓟门路，殊深此日情。
一丘还一壑，无客亦无觞。久坐宁违俗，微吟独倚廊。
倾盖那忘念，虚舟可共移。山河归指点，同诵昔年诗。
松竹馀三径，环溪路转赊。儿童笑有韵，即此是生涯。
鸡黍荐新酌，莼鲈添客尝。东园月已满，坐久不知凉。
烟霞成旧垒，溟海笑浮卮。白发真谁伴，梅花瘦碧墀。
哦诗拈近体，采酒压新刍。老得身闲处，何须分外求。
洲近芦翻白，林低橘荐黄。篱前萧飒意，聊以佐秋觞。
石渠何蜿蜒，地迥泉常涸。何如观秋澜，滔滔赴东壑。
实德吾应愧，浮名信所遭。未能忘厌羡，祇觉一生劳。
翠实连千亩，扶疏荫绿苔。秦台骈月管，应有凤凰来。
畏醉常辞酒，那堪杜举频。主人无限意，倾倒对凫尊。
下滩若转丸，上滩若移石。难易系所乘，未论迟与疾。
孤石撑云起，万山龙虎踞。天地一浮杯，自来还自去。
何处一桥横，曲径生苔藓。桥上白云间，桥下流水远。
僧来索我诗，诗在青林杪。夜深独鹤归，一声江月小。
凉露滴空岩，蒲团阁初醉。呼童更煮茶，月落僧未睡。
四山袭寒翠，日出不知处。植杖倚岩扉，孤云自来去。
夜静露凝白，月朗星更稀。满庭湿空翠，浑欲侵人衣。
道人性适真，茅斋卧空碧。种桃岁月深，染遍青山色。
出语好惊人，累日不成语。呼童觅吴笺，忽得江头句。
兴足不设机，只以荔为饵。犹恨风触枝，深我群鱼智。
冬雪亦自佳，此意向谁论。推窗试一观，天地正混沌。
地僻鹿为群，山深云作洞。莫遣风太吹，惊我游仙梦。
绿竹环高台，青簟聊自枕。不作云韶声，犹带潇湘韵。
一水明两岸，千峰长绿苔。凭高窥鸟道，寻胜得鱼台。
晨起理蛾眉，寸心花无发。含情诉东风，犹恐韶光疾。
焚香云满窗，坐啸风生竹。惟有青溪人，时来访幽独。
春事何太急，落花盈我衣。为是伤春思，深尊坐不归。
桃红含宿雨，柳绿更朝风。青鞋了穷达，时过芳草中。
我怀竟何事，春风日正迟。苍鸠自有伴，时时语花枝。
人事纷不极，青山即吾涯。无心邀酒伴，白日卧山家。
素是独往客，花时情更真。三杯酬云月，一曲太平春。
鸣蛙浑乱聒，谁谓春宵幽。幸有云间月，婆娑数解愁。
盈盈春园月，风动百花香。不见花开处，苍云蔽月光。
光风如昨日，绿树啭黄鹂。醉来花里卧，花鸟会吾私。
独有青山思，不随芳草移。今日东风至，花开仍故枝。
閒花忽开落，尊酒谩相亲。素抱如弗乐，青山不是春。
已见花开盈，复闻鸟语浅。谁能并云轩，醉月辞轩冕。
药径深红绿，山窗绕翠微。时来花下卧，蝴蝶梦中飞。
世故中年浅，烟花春事悠。祇令卧花月，今古嗟云浮。
蝉声悲古树，鸟语度薰风。云移日影过，人卧青萝中。
天地何大郁，此园赖幽清。脱巾卧松下，起听风蝉鸣。
荣华如转梦，落花覆芳草。我来卧山中，岁月不知老。
风吹庭叶响，日夕凉秋思。却望江山道，不似阳艳时。
秋色无远近，出门见寒山。却羡双飞鸟，天空任往还。
世路关山险，閒门秋雾深。如何一杯酒，不与古人斟。
日日黄花下，年年秋兴多。欲舍此尊酒，其如新月何。
日寂秋容暮，天寒野色悲。林中无偶坐，独制武陵词。
夜久露华白，天清月近人。寒尊不可醉，绮席暂相亲。
秋月本自佳，况复秋水映。荡漾成绮章，一塘开悬镜。
月色凉于水，高游人未眠。搅衣欲乘月，白云遥在天。
秋风凉夜静，秋月照空明。独往意未极，时闻零露声。
出门忽一笑，天地亦风尘。正好移云谷，携书曳角巾。
云松空莫莫，幽人久不来。今朝乘云去，青山为我开。
寒光清邑里，夕望杳川原。左右云林旷，惟闻归雀喧。
有欲情俱幻，无为道始尊。云眠散幽帙，青山月照门。
百年常得意，四海一身轻。诗酒频堪使，茅斋岁暮情。
明月照柴门，寒风吹修竹。寥寥清夜思，幽人每独宿。
君亲千里梦，家国百年心。岁月催人急，霜华两鬓侵。
园林有佳趣，扶筇时往还。白发心犹壮，逢仙不问丹。
笑入草堂来，庭花喜开遍。春风吹我怀，如见草堂面。
当年同苦乐，今日各东西。白发相看老，江云怅望低。
夫子在川上，示以逝如斯。法天以行健，见易时见之。
万仞悬湍厓，长虹跨天表。我有双飞凫，仙路谅非杳。
云来山有衣，云去山呈骨。白云自有无，万古山常兀。
两峰祇一峰，千里共一里。长忆同心盟，时行与时止。
人人欲见圣，岂以面目求。由之乃克见，真见惟真修。
壶中别有天，谷口浑无事。一枕八百秋，风雨轰雷鼻。
桃叶复桃花，秦淮是汝家。渡头风雨夜，惆怅忆天涯。
日落劳延伫，江长动远思。汀洲采兰杜，惆怅欲遗谁。
台城遣恨多，山阁今独倚。玉笙何处来，月照乌龙水。
落日芙蓉渚，轻风杨柳矶。船头独吹笛，时见白沤飞。
山馆欲分襟，况是春归节。不惜落花飞，惟愁与君别。
莫奏水调歌，杨花怨春晚。萧萧日影斜，已绝广陵散。
万朵锦云新，天涯赠美人。谁知江上色，却掩洛阳春。
我家八桂树，君家桂无数。枕中鸿宝书，何如小山赋。
山都洗我觚，贮月饮涧下。风来吹有声，笑学昔人挂。
风尘弹指过，于世已浮沉。处处双林客，年年五岳心。
鹤前平欲临，松杪高可吸。此中敷坐时，难偈僧来揖。
涧下鸣琴响，披衣白露寒。忆在东林宿，僧来石上弹。
尘缨偶一濯，潇洒泉上石。何期趋府人，共此听钟夕。
徇禄犹卑吏，归山已后时。长安书不到，君但寄相思。
同舍君为使，前途负弩多。浮光不相待，驱马意如何。
嘉赏不妨独，冲襟何所营。散帙山斋雨，那能知世情。
人传谏议名，不识徵君宅。嵩云无世情，飞入窗间白。
君辞九州长，瓢挂泉头树。洗耳莫临流，恐有饮牛去。
两夕田家宿，主人黄粱熟。燃灯起绕床，徘徊候朝旭。
寒山半夜钟，寥寥雁声过。不知秋已深，高僧白头坐。
残荷烟水清，照影双鹅白。黄庭一卷书，谁似山阴客。
山气夕更佳，徙倚云千叠。不知客在旁，手笏拄吾颊。
凿翠抗山楹，窗前片黛横。朱帘闲自捲，临眺郁峥嵘。
先生久不言，空有鸾凤音。求之千载上，抱膝知此心。
晓烟澹岩户，石涧一桥渡。望中云术遥，似是升真路。
霞起冠岭色，瀑下飞空寒。兴公如未赋，胜绝谁能看。
夹堤千树锦，留得拒霜开。采之何处寄，还待涉江来。
潇湘一片云，春深箨龙长。唯有裘与羊，支筇日来往。
竹间鸣濑长，泠泠七弦响。漱石枕流谁，松风助幽赏。
烟深斸山木，负薪辄沽酒。傥窥石上棋，视汝柯烂否。
浮云荡胸过，远照延瞩明。江山极千里，信美登楼情。
辘轳何所用，注兹玉晶盘。阴山雪欲下，榻畔鸣琅玕。
野老放歌行，翛然驯一鹤。欲识山中时，但看花间落。
洋洋一掬水，纡石自为堤。洞识盈虚理，高山是指迷。
枕上雨初歇，庭前花乱开。春风在高树，啼鸟去还来。
北地风霜早，秋来已不禁。客衣犹未换，愁听隔邻砧。
行尽禅房路，虚窗忽见山。老僧相对坐，不语又空还。
古镜明如月，珍藏玉匣深。羞将照妾影，留取照郎心。
君家隔江□，别舸乘潮去。明日潮复来，还应望君至。
花落春愁暗，莺啼晓梦醒。柳丝长若许，难系别离情。
花落还再春，人老无复少。高歌对美酒，且向花前笑。
春山殊气候，十里半阴晴。山下三更雨，山头月正明。
幽人畏人知，深闺独闭时。莫令秋月入，照见妾空帷。
江左十年别，儒冠载道身。芙蓉峰上月，兰芷意中春。
眷此青田鸟，相看意未欢。共期齐六翮，大叫出云端。
眷此青田鸟，丹砂顶亦奇。他时词客访，迟尔报吾知。
移家钓海槎，荏苒岁云晏。木落烟水寒，菰蒲起征雁。
采采入江围，莲船掩夕晖。祇愁风雨恶，不得傍潮归。
相见能几时，相思复万里。愿作南浦云，随君度江水。
寂寞蓬蒿者，谁能载酒过。眼看花落尽，蝶梦绕烟萝。
月色射西壁，林乌栖不定。窗间人独眠，叶满青苔径。
偃蹇复何为，把经倚庭树。忽惊山鸟喧，登楼看秋雨。
云端发清磬，松里耿疏灯。欲识心中事，还应出世僧。
浪游不得意，岂似罗浮好。君乎能相从，荷锄种朱草。
风枝翻夜鹊，露井响秋虫。安知灌园者，不与汉阴同。
瑶琴不复理，空馀山水情。弃置石床上，风来时一鸣。
晓起见晴云，云山迥不分。垂帘且云卧，犹得梦夫君。
清商动瑶瑟，秋光看欲满。骄虏闻已归，征夫应不远。
青山静如雾，飞泉何处来。声疑天外起，势散作风雷。
翻云还覆雨，天道几晴阴。义薄黄金重，人情似海深。
看花閒便出，邀月醉还斟。试问羲皇人，千载谁问心。
一卧沧江晚，何年梦觉时。周公如复见，千古是吾师。
莫叹归来早，那堪远别离。凤城春草绿，偏忆旧游时。
远树笼朝雾，轻鸿踏雪泥。江楼先得月，野店是闻鸡。
王子浮邱侣，罗浮宇内山。凤笙来往处，笙响落人间。
别公廿载前，见公廿载后。只今又别公，见公知何又。
行行上桂林，望望九疑山。翠华瞻气象，帝子在云间。
清江佳丽地，桃花映水肥。种桃时雨足，早得振皋归。
三友梅松竹，水石漱寒漪。岁晏盟如在，春风谓不迟。
送远翻清调，山高水更流。子期欣共席，黄醴满金瓯。
三城去三山，沧波三万里。仙子时来游，印下西山履。
绣衣且莫行，更进山中酒。点瑟倚清歌，春风盈洞口。
晴云度碧空，宿雨江如注。急滩过画船，好景那能驻。
昨日喜春来，今朝惜春去。孤舟泛涟漪，春风仍处处。
棹歌两三声，清商激寒水。一似素心人，冰弦月中理。
轻弓射凫雁，风日正新秋。寄远无船渡，清江空自悠。
閒过天孙宅，烟花幽赏多。双塘芳接树，曲涧远通河。
此座何时设，西山忽在前。秋深仍可约，为赋见山篇。
绿云连地软，红雨接天飞。一尊谁共赏，满目尽吾诗。
秋风下太清，摇落不堪情。喜有东篱畔，黄金乱吐英。
缺月出三更，时起坐清啸。光霁满人间，谁领吟风调。
云际孤峰远，峰头觉宇开。欲穷云外赏，乘兴拨云来。
梵钟清磬落，觉路入虚明。去住云无定，青山只自青。
丹脸横墙出，红妆拂地垂。春风多少意，尽入曲江枝。
绕槛俯清泉，泉光隐寒镜。聊此拭尘缨，一寄沧浪兴。
层空蟠碧翠，佳丽伫雕鞍。夙聘黄金勒，风云冀北看。
日永祇林幽，江空自生碧。谁能载酒游，烟云随挂席。
对使与当熊，勇怯何如此。欲饮向苍天，衔恩终一死。
夜久喧渐息，叶落孤萤飞。寒山吐残月，不寝吝清辉。
八月江气清，凉风吹不歇。扁舟忆远人，长歌对秋月。
买赋嗟何及，春风惹恨偏。楼头看柳色，偷唱想夫怜。
自君之出矣，何地不堪愁。明月两乡照，霜寒更入楼。
自君之出矣，时序速如梭。雪里春将动，流光一岁过。
尔去归何日，烟霞意气同。为余谈胜事，秋色万山中。
光分骢马色，彩散侍卧衣。飞盖还高会，西园客未归。
种花莫种奇，卜筑何妨拙。客来归不归，楼上看明月。
楼前湖水平，楼外四山青。楼中经一卷，堪醉不堪醒。
谁开湖上岛，新篁绿未齐。齐时应嘱付，合有凤来栖。
清夜闻钟鼓，朝来荐鸡黍。庙古不知年，沧浪问渔父。
穿破是君衣，死了是君妻。中原怀二子，吾友更何疑。
杖藜过桥西，高丘松色碧。一路登陟倦，暂憩松下石。
清兼天策发，劲与云根盘。无钱堪跨鹤，有实可栖鸾。
及门何许时，别舸发朝雨。白日吹江云，江空啼杜宇。
霜凋青草枯，玉貌委泥途。妾泪空盈掬，君恩只按图。
堤上行人歌，堤水自秋色。如何甘棠思，不保五亩宅。
断鸿嘶极浦，远笛破寒烟。独夜三江客，归帆八月天。
夜寂秋偏爽，潮平月渐低。惯傍水禽宿，怕听水禽啼。
涓涓江上月，历历江上树。脉脉江上人，欲语不知处。
月色寒浸水，芦花雪照江。王孙游未倦，鸿影故双双。
闻君罗有雀，知我食无鱼。且看头上点，不用腹中书。
苍翠满石壁，閒来秋兴浓。山居有诗料，多在夕阳东。
月落影尚横，空林晓梦清。何来啼翡翠，梦觉不胜情。
暗香非鼻观，疏影岂近玩。醉嗅立如痴，一词不能赞。
桃李是舆台，清芬独有梅。孤山千古意，今日为君开。
别多会苦少，有怀当诉谁。似看灯下局，落落不堪棋。
陇头初刈麦，稷黍绿苞匀。渐有农家兴，相携洽比邻。
细雨催春暮，流莺尽日啼。湿枝愁并坐，似亦厌卑栖。
百啭声逾滑，群飞羽未乾。上林新绿满，容易一枝安。
自古天难定，斯人疾久婴。止馀南牖诀，堪与暴平生。
得雨偏成势，因风亦起波。总知行路者，愁对夕阳多。
霖雨翻为潦，平畴亦自波。污莱空极目，无处颂嘉禾。
十载风尘客，乘轺几问荒。察眉先自苦，何日见沧桑。
城郭春初丽，笙歌夜未央。去年今夕酒，谁与共飞觞。
天阍谁道远，江上却名山。多少朝天者，时从此地还。
山色青于染，林光绿渐稠。鸟啼听不尽，差可惬行游。
啭觉声初熟，迁看羽渐高。欲飞还绕树，似为惜春劳。
郭外无车马，衡茅已自深。碧山何用远，杖屦得相寻。
自爱篱边菊，餐英待晚芳。盈樽多秫酒，客坐但传觞。
洞远烟林僻，山深石径微。夕阳歌互答，还共月明归。
斧斤入山时，霜高叶尽脱。日晚始还家，秋声振木末。
衣沾山翠湿，笛韵野风清。未解歌长夜，空闻扣角声。
冬入愁寒雨，云开近夕阳。片虹天外出，斜照媚林塘。
久雨农家厌，新晴野望同。楼台多暮色，并映海云红。
远山看竞秀，近水喜常清。最善丹青理，笔端尽物情。
尽洗铅华态，惟馀冰雪姿。和风任披拂，休向笛中吹。
天畔敞瑶台，琼花春不落。海鹤语千年，仙风满城郭。
梅觉寒山春，月镜虚潭白。舒啸四无邻，松风响如答。
雨湿狐裘逗，鞭扬马足忙。亦知煖阁好，帝里旅怀长。
玉杵捣清霜，银筝冷洞房。谁言关路远，频使梦渔阳。
锦袖清川曲，红妆绿水洲。可是怜孤棹，时时出并头。
石门江嶂断，来往思无穷。万水浮天外，千帆落照中。
白云在空山，还望山中客。聊持一片心，惆怅千峰隔。
阁迥青林上，台孤碧雾悬。寂寥谁与晤，吟眺下江烟。
城头吹玉笛，城下唱渔歌。为问南征客，其如烟艇何。
夕阳下前山，山光落溪水。欸乃时一闻，只在山光里。
崇台标紫阁，玉槛被层岑。月出珠林晓，栖来两锦禽。
江风捲钓丝，心事白鸥知。终日烟波里，持竿欲待谁。
盆竹当夏茂，经冬亦不凋。疏阴宁碍月，远意自干霄。
拂雾梢初起，干霄意巳长。枝高承月露，节苦任风霜。
尽堪供啸咏，不假报平安。莫谓龙身小，风云终日寒。
处士移孤干，高僧惠数竿。清风共明月，今夕称閒官。
有客从南来，闻是尔相识。曾无一字书，安知我心忆。
人代看天地，河流阅古今。乘槎无处觅，闲取水经寻。
岭峤人未归，汀洲芳巳晚。时闻两岸香，不知花近远。
日有登高兴，云林不可攀。移舟当缺岸，始见谷城山。
无盐犹自可，无禾当奈何。淮南百万口，泪尽绿淮波。
夕阳渡楚水，微雨集吴船。江风白浪起，君行若个边。
南枝与北枝，俱发上春时。无劳问寒暖，故是一相思。
梅时风日清，的的向人明。带雪香难掩，临溪影乍横。
冰玉有馀映，铅华暂谢却。安得素心人，徘徊弄春爵。
皎洁瑶台树，开花近东观。素影临玉阶，孤芳入幽幔。
偶到梅边来，珠帘半下却。林里寂无人，纷纷月中落。
昨夜春风生，吹送瑶台雪。为君展玉琴，高调石上月。
我有游仙梦，如入清虚观。恍见瑶台人，临风共攀玩。
衔杯何处好，风月临江美。为问江上翁，赏心竟谁是。
门临绿野尽，鸟下清江深。借问王孙意，宁知春草心。
前山多白云，可望不可即。惆怅山中人，遥遥似相识。
归耕亦何事，十亩江边云。独与饮牛客，门前水竹分。
洞小沿花入，花香出洞新。彩云飞不去，留作洞中春。
与子共垂钓，白日照孤舫。春来云水生，清风动兰桨。
万里逢归戍，还家未有期。自从受诏日，薄命拚如丝。
主人鸡黍约，客子龙唇弹。曲罢馀鲛泪，深深溅玉盘。
篙痕看尚在，舟去已何之。任是沧桑变，丹丘故不移。
高台■绝岛，面面俯清流。不逐灵槎去，那从犯半牛。
水际跨长虹，一亭俨孤峙。放袂此中行，飘飘何所止。
广袖似云屯，乘风游无际。挹之将何从，逍遥靡所系。
微尚依林壑，相期载酒过。窗前双瀑布，清响坐来多。
应怜夜度娘，动寒往相觅。可畏双行缠，已落雪上迹。
寄语采莲伴，谁知莲苦心。齐桡翻弄曲，若个是知音。
岁去暗须惊，春远似相识。梅花在陇头，为我传消息。
金谷香尘散，楼头逐晓风。莫言春有暮，总是色皆空。
锦囊行处得，彩笔梦中辉。赋就金声起，严霜尽倒飞。
夜静客帆稀，渔舟尚未归。问君何泛泛，浮宅本无依。
孤棹迎风退，鹢人何日归。船头虽画鹢，犹作宋都飞。
舟楫几时闲，乘潮日往还。欲知潮尽处，咫尺是蓬山。
彭蠡雨霏霏，匡庐隐翠微。不知瀑布落，错认白龙飞。
泊滩樵且爨，晚兴倚芳洲。秋色行看老，芦花已白头。
蛾眉迷叶翠，龙脑乱花香。两岸肠堪断，伊人水一方。
细雨夜来收，高斋爽气浮。朝凉疑过夏，远客易惊秋。
烟净江天迥，冥鸿自不群。飞回一片雪，叫入万重云。
锦瑟待佳人，冰弦弹五十。但作相思声，不作穷途泣。
谁知造化心，取醉且长吟。家叹相如壁，囊空季子金。
鱼龙暖浪高，桃李春风好。圣人正垂裳，诣阙歌天保。
浅立花枝上，红襟映萼明。汉宫谁最恨？不及尔身轻。
昨夜西山雨，今朝前溪长。鱼亦作春游，相随戏兰桨。
窗雨夜萧萧，香魂不可招。新晴聊纵步，还恐碎琼瑶。
抟风学雪舞，散作满天愁。万户莺啼遍，谁家独倚楼？
昨过瑶池上，霏霏雪有香。谁言金母好，白发已如霜。
已得青皇信，开缄喜又颦。千金酬一笑，未易许傍人。
流光不肯住，烟景复相催。寄语看花者，休携玉笛来。
空翠湿香林，爽并金茎露。漱馀肌骨清，乘风纵轻步。
白石映青苔，百丈深见底。临流问楚客，何似新安水。
暖风薰欲醉，帘外日初长。睡起凭栏笑，杨花为甚忙？
馀香带雪吹，瘦骨削琼枝。对影还疑梦，三更挂月时。
独坐人自閒，下帘日方永。落花如有情，片片还随影。
轻烟半掩扉，香积似还非。勿言茗笋薄，但觉鼠蝇稀。
灵鹊集高枝，银汉去几许。羡汝有雌雄，还能渡牛女。
嘱付池中水，长依高士眠。莫贪沧海阔，转眼变桑田。
十丈红莲花，凌空生太华。仙人持作舟，直泛蓬瀛下。
同住长乾陌，经年来往稀。采莲相借问，并着画船归。
自君之出矣，妆匣久不开。思君如落叶，重重扫复堆。
花树似簪山，晴香高惹步。纵有五湖来，不浮孤影去。
曾道咄于人，宁从湖海去。高名千古存，闾里今亦著。
空山人境寂，秋光转清霁。幽人坐夜深，披衣对丛桂。
长空净无尘，皎皎悬明月。何处来钟声，身心忽超绝。
细雨轩窗湿，微风枕簟凉。梦魂不知远，夜夜到家乡。
骅骝虽伏枥，骏骨出风尘。一顾将安报，恩深愧主人。
剑古螭头脱，年深玉匣藏。不因君拂拭，何得露光芒。
偶阅古人书，了不异人意。强作一家言，欲占千秋事。
入门天地宽，出门天地窄。出不容一身，入犹有四壁。
结客遍中原，肝胆不可托。我与我周旋，或不侵然诺。
朝来望西山，颇自饶爽气。有一片烟霞，不类人间地。
山僧不出山，披衲山中坐。时见车马客，累累山下过。
不知闭户久，但觉锁生苔。好客何曾到，好花长自开。
徙竹妨当门，乞花种满园。未能醒蝶梦，差自解禽言。
连山一片青，远近含秋色。偶同溪上过，溪痕蘸衣碧。
若道水无情，溪声流不已。一雨掩山窗，怀人清到耳。
隔沙人语净，空庭露未稀。起来看月色，溪影冷侵衣。
山色长如此，水流无尽期。可怜桥畔柳，半是折残枝。
酌水钵盂中，水味甘如醴。为有老龙蟠，山僧不敢洗。
入门寂无见，出门如有晤。入门复出门，掩袂即前路。
飞鸟不敢近，晴天双瀑飞。却从云际望，空翠滴人衣。
孤亭敞薜萝，石上留芳碣。半岭有人家，秋来拜新月。
不惜千金躯，奉郎一夕欢。欢了三更去，妾梦三更长。
向夕山容敛，清秋入望重。白云飞不尽，高挂涧边松。
山寺净松筠，藤萝蔓径路。云深僧始归，长啸空林暮。
芙蓉种横浦，绿叶初田田。一心望成藕，一心望见莲。
欢负侬已多，岂不念侬故。侬心不怨欢，欢被傍人误。
百卉有芳心，谢得春风吹。如何侬心事，春风却不知。
征衣须寄早，对月织流黄。若得著郎体，不嫌作下裳。
朔风猎猎吹，蓬鬓萧疏久。不用惜流年，且尽杯中酒。
同君踏明月，吾更探琼枝。情深不忍寐，刻烛限成诗。
寒云拥户白，新月印溪清。相逢怜夜色，不寐到天明。
尊酒为君开，醉来忘去住。清夜对床眠，梦残蕉叶雨。
高楼明月夜，咫尺望三山。不奈凉秋色，乘风欲往还。
尘中不可居，何似远游好。便欲淩风飞，乘秋拾朱草。
一年梅一度，花时可再旬。若无清夜赏，输却一旬春。
结庐仍人境，何事白云深。主人耽翰墨，郁起在空林。
野竹非种生，天与幽人地。无人共入林，吾但把君臂。
新栽杨柳树，近水欲成丝。春风容易歇，莫遣笛频吹。
夹沼植琅玕，清风吾领略。入林懒著冠，何用折其箨。
惜阴翻古帙，席荫坐林泉。解识閒中晷，依稀亦小年。
洞源一何奇，夹灵露其骨。莫漫叱成羊，且留坐山月。
昔贤爱丝竹，谬以山水托。谁知此清音，原是昆崙箨。
看泉寻发脉，泠泠下空虚。莫言人迹隔，或有避秦居。
伐木结小亭，遂在此林下。倘有子献来，清阴堪共把。
兹石不解酒，偏饶饮者意。若无清音夜，输却一旬春。
日暮山猿啼，萦怀象阁西。可无击楫志，清夜喜闻鸡。
八行锦字多，一字珠百斛。就里拈一珠，时时向花卜。
郎从何处住，日过小桥东。妾舍垂杨下，春深烟雾浓。
西施颦自好，邻女未全非。但使怜颦得，毋须吴苑妃。
落落幽涧石，飘飘坠叶风。妾情无久暂，君去有西东。
我有一片心，不说君应知。前山好明月，赠君云尽时。
恃妾如花面，经年去未回。就令花似貌，能得几朝开。
深林多凉风，空山多古木。遥睇沧海波，泛泛飞新绿。
平生无艳情，不奈柳条轻。但看堤前絮，怀人百感生。
离骚容易熟，痛饮未应难。若解杯中趣，当筵振羽翰。
生平文与可，挂壁想馀寒。何似空阶下，脩枝扫箨冠。
缁尘浓不到，惟有瘦琅玕。梦尽潇湘雨，何如此地寒。
幽深殊世界，长望挹仙源。仙在人间是，相逢笑不言。
淩风发高唱，山鬼夜吹灯。但坐空阶月，听他泣未曾。
孤村临野渡，轻烟罥前渚。借问往来人，孰是停桡处。
金鸡振晓声，奋翮千仞上。华堂春满时，佳景孰来访。
雨过山色增，有如濯青泚。仙心足比洁，俗尘为我洗。
异石枕江沮，曾闻钓巨鱼。年来波漾月，应是网罗疏。
逐伴归山去，持环扣寺还。千秋传异事，吾意有无间。
酌水涤尘襟，临流思不禁。定心云止水，不定最人心。
潭深难觅锁，寺古尚悬钟。万籁清宵寂，惊人晓暮中。
欲逞穷高志，跻攀最上头。千峰似忽小，一线水东流。
野寺鸣钟晚，斜晖敛翠微。牛羊下曲径，吾自澹忘归。
陟彼白云径，径满白云时。践破白云迹，心与白云期。
莲实何离离，花开日莫时。颜色要君赏，此心君讵知。
依依杨柳枝，青青可怜色。欲折不胜情，长条意何极。
悲心悬夜月，思泪掩罗巾。惭愧堂前燕，双栖故似人。
佳期复何在，策杖春山阿。林中有幽事，酌酒还自可。
大风扬尘沙，志士期饮血。晓战渡黄河，前旌卷霜雪。
驿路柳新发，春风人远行。别怀拈未出，山阁语流莺。
西北是吾庐，浮云乍舒卷。不见倚门人，空见缀衣线。
寒潭深不测，白昼吼风雷。欲就为霖意，天门点额回。
为官不负民，为臣不负君。忠孝诚已尽，生死安足论。
种竹绕亭下，竹生在亭上。深林不见人，幽禽自来往。
我醒石不醒，我醉石自醉。不学石上禅，得此石上趣。
春水渐没堤，花深少人迹。时有看花人，相见不相识。
洲水日日生，洲花满烟雾。搴芳何处船，莫失洲中路。
不有夜啼鸟，谁怜夜啼妇。夜啼惊郎眠，不似妾眠苦。
鹦鹉海上杯，一酌起云雾。最得五柳欢，那免三闾妒。
朝来种茗去，日暮条桑归。时遇邻溪叟，高谈园杏肥。
飘飘水中洲，杜若秋渐长。暗香洒寒流，时激清泠响。
天地亦已大，斯人何苦心。把酒语不得，西风吹上林。
风来万树动，月出半山白。谁家吹笛郎，骑牛过西陌。
别意写不尽，登高再送君。寂莫一分手，秋风吹白云。
昔年君别妾，江上春风早。今日妾思君，秋庭生秋草。
江村春已暮，杜若满芳洲。急雨翻丛薄，前山翠欲流。
涧绕香厨竹，风披草阁烟。野猿机事少，林外学安禅。
云去谷能幽，云来涧初白。惟有山中人，解指云踪迹。
世界尚倾仄，大厦谁能支。尔今舍我去，念子泪双垂。
圣人出，如日升。何人斯，而倚冰。我欲往，其将能。
非关故相弃，只是侬命乖。安得如月色，随处堕君怀。
百里漾一碧，章华烟未销。映帘千万户，无复楚宫腰。
楚水日千里，飘香兰蕙丛。波心无一折，端自为吴侬。
尘动起秋风，灯黄夜帐中。不寐磨长剑，明朝第一功。
侬歌乌夜啼，郎行白马蹄。白颈不如乌，白头当自归。
打散双鸳鸯，莫与欢侬似。不似欢去时，欢来便如此。
白马看如练，苏台故是台。西施当日醉，飞向掌中来。
落袖红知白，沾池重更轻。隔堤斜日澹，织月较分明。
烟如护架纱，风作并州剪。一夜尽装成，是谁香泪染。
寻春不见春，见郎在花底。本欲向郎言，知郎欲何以。
饮酒当尽醉，逍遥当及夜。西风送嫦娥，欣然面东嫁。
高楼锁翠微，仙子晚牵衣。时见山下人，往来如鸟飞。
柳色依山卷，楼阴傍水浮。孤舟閒啸者，于世更何求。
湖平轻点雨，山远静连云。望望迷烟合，水天何处分。
我怀本无恶，虽女遣余思。云何坠地刻，即我断肠期。
谓汝非我女，胡然十月私。谓汝为我女，不暂一朝随。
愁煎终为恨，痛剧转成痴。合眼中宵半，梦起哭还疑。
虹桥天际远，影落晚霞明。风卷垂幽谷，依稀饮涧生。
独鸟依深树，孤云出远山。双窥车马次，何客最烟颜。
篷开山献绿，杯动水含烟。不用池塘梦，偏宜共酒船。
万树临滩峡，秋声出水寒。孤舟相对宿，有梦亦频残。
寸缆横滩雾，孤篷没树烟。昼行观逝者，夜泊得如渊。
晓鸟宿秋枝，连啼急水湄。归舟难久听，莫使去舟知。
舟仅容瓶屈，举杯滩半沸。一滩酒一杯，恰尽杯中物。
燕巧行霜怯，鸠新探雪威。相要图暖计，聚翼向朱扉。
心清秋许见，山远暮能光。微著烟云色，所思不可方。
湖光初照耀，山意转氤氲。望望空明合，水天何处分。
曹肉终堪鄙，冯鱼那可歌。三场吃不尽，一饱又如何。
胜无良可慰，如幻亦何思。谁种伤心业，为渠出腹儿。
道心原古圣，佛骨抗时君。飞檄临潮渚，千秋仰遗文。
松月虚窗夜，幽人独往时。本无蝉冕意，且赴鹿门期。
禊日休临水，春风合在山。山光无晓暮，为我独来还。
花落叹丛孤，随风莫漫徂。不念枝独处，当念子谁俱。
卑栖迷远谷，微影托深林。自顾双飞羽，常留一片心。
尽日空堂里，逢人敢一言。梅花今落未，枝上几多存。
寒妒无衣客，霜摧坠叶林。阳和如有脚，人树想同心。
长夜何时旦，漏声不自由。寒风吹欲尽，尚作五更愁。
门前三月雨，千树柳成丝。长条不与折，那得绾别离。
上马出门去，玉鞭持赠郎。感侬珍意重，莫挂柳枝傍。
一月山中雨，经旬懒出门。地幽无客到，泉石亦忘言。
门外雪三尺，薰笼拥被眠。坐看松下树，不觉又残年。
昔贤云清音，不在丝与竹。何似奏钧天，夜半应空谷。
洞有真人宅，山留一片云。寻仙迷去路，鸡犬静中闻。
桃花产灵洞，开落已千秋。欲觅栽人处，唯看水上流。
吾恐孤山孤，夜踏白云语。此中犹有人，明月未须去。
不寐回寒鬓，乡魂畏路多。满衾掀不去，无奈月明何。
望之在湖干，仰之在天上。但恐云气来，一朝邀同往。
四山烟雾深，一溪松竹乱。禅房寂无人，风雨过昏旦。
妾似菡萏花，随波上下生。郎如荷叶珠，荡漾无定情。
云来竹影暗，雨过松声凉。若问西来意，溪深杓柄长。
生计岩前树，素交云外山。愁来天地老，醉去古今閒。
闻说寺飞来，如何不飞去。山高涧水深，钟罢闻僧语。
念我浪游苦，分伊家食甘。才高雠忍杀，面冷子无男。
辛勤学种花，种花先去草。有草花不生，莫以草为好。
莫愁能度曲，袅袅动人情。石城诸少年，认得莫愁声。
侬性不解饮，为欢持向来。爱得桃花容，殷勤尽一杯。
两蚕同一茧，尔我交缠绵。只为腹中丝，至死并头眠。
向晓红云热，罗衫微汗滋。欢持白羽扇，不倩凉风吹。
蟋蟀床下语，过雁霞边影。独自倚熏笼，犹觉秋霜冷。
邀欢坐金井，共怜明月娇。莫学梧桐叶，因风随处飘。
月到心先洁，风生意早凉。年华不必问，幽兴此为长。
花发春才半，灯明夜未眠。条风推小牖，将月到床前。
自君之出矣，思君似绿筠。年年枝叶瘁，只有节如新。
造化知何意，春归雨又风。今朝花落处，昨日满枝红。
缥缈三界峰，隐隐在云外。不见天宇高，倒看青蔼蔼。
锦忆千金使，台悲逐鹿翁。迹人迷岁月，只认上林中。
融香一尺云，煖玉三竿渚。不知濯锦波，唤作桃花雨。
地僻客过少，林深有鸟喧。坐来生逸兴，明月对孤尊。
诗草能埋少，盘蔬用祭微。趋庭一父在，索饭五儿归。
人言妾似花，只似莲心苦。折藕复牵丝，生为多情误。
怯坐月明中，非为月光冷。不堪月照人，低头独顾影。
洞口花冥冥，鸟啼不知处。风吹石上泉，散作岩前雨。
长林鸟归尽，露下庭草湿。钟磬寂无声，虚窗白云入。
东风动南枝，冉冉残霞坠。不是竞新妆，美人今夜醉。
山中饶薜萝，底事频促织。借问黄金笼，如何秋草色。
芦花秋水涨，不见客帆归。惟有云边雁，翩翩南向飞。
洞府跨仙源，溪流绕山去。莫放桃花红，时人恐知处。
子期不复作，雅曲谁与耳。借君膝上琴，发我山水志。
长安不可见，但见暮云浮。因君北望处，动我江湖忧。
凉飙袭庭越，如闻金石响。知君有新句，题在木叶上。
远峡观难远，斯言何太讹。眺虚岩际望，直北见黄河。
但闻笙鹤音，迥与尘凡隔。横玉弄寒云，万里天一碧。
为爱仙容好，胭脂艳早春。玉颜何用此，留赠往来人。
垓下千年碧，而今幻作花。当春诉离恨，来就丽人家。
望帝哀何极，荒山白日昏。疏枝染啼血，怨杀海棠魂。
洗发玉精神，孤根寒月照。除却杜陵诗，几人曾索笑。
瑟瑟西风起，柴门寂掩关。月华凉似水，河汉在人间。
独坐捲湘帘，空阶雨初歇。掩泪忆蛾眉，不敢看新月。
石室月既满，青林人未眠。带月步溪水，白云长在天。
青云乔木古，翠竹远山青。昨夜东风暖，池塘草未生。
邪溪采莲女，日出荡轻桡。惯识溪中路，歌声入画桥。
却暑销清茗，忘忧引素琴。开轩松籁入，风味属知音。
鸟道悬檐外，山泉绕竹阑。不妨高卧者，长有白云看。
计得见郎时，嫁郎如未久。郎游几度归，看取门前柳。
玉壶虽已缺，一片为君存。欲别千重意，人前不敢言。
岂择托根处，苑墙绿易齐。芳菲人共见，走马暗长堤。
深山数间屋，沿溪别路通。四望云烟合，移茅思欲穷。
吾病不忧死，本宗惭独微。博峤终当大，斯文谁与归。
花在寒云里，看来隔一重。路傍犹落落，况复到高峰。
心知花在树，望月影微微。不到寒香入，终然此意违。
游人欲多折，要傍小瓶开。不知香在手，更觅一枝来。
春色有无处，但观寒腊前。迥临村路上，来往白云边。
觅花花不见，雨雪空萧萧。认得枝头稳，何须待雪消。
秖为花开处，偏令雪上梢。春风吹落尽，不见雪空巢。
月下花容隐，云中花影长。坐到无花处，时闻一阵香。
莫道寒偏妒，多因花欲凌。一自同于雪，方知雪不胜。
寒夜无藏处，花枝共月深。清光才一半，休向月中寻。
春色在寥廓，沈烟蘸玉容。缟衣轻似舞，乘夜上高峰。
白发镜中落，真同近暮怀。但知寒色迥，随处得生涯。
云里望何极，纷纷扑素埃。江山同一色，不见雁飞回。
云暗非关暮，花飘岂是春。晴光应十丈，不为住山人。
浩渺疑空劫，霏微向暮原。思归归不得，洞口已迷源。
落树乌成白，催人鬓欲斑。轻质何曾定，浮沈烟雨间。
阶砌叶初上，云山路转赊。扫门残影乱，千里望贫家。
日落山路合，林寒霁色明。梁园人尽醉，那识此时情。
阴风吹白羽，皎皎云中澄。谁谓终非水，人言不是冰。
不分光浮地，还函明镜奁。寒辉殊未灭，春色梦中兼。
日落雁声急，萧条人独行。偶看原上草，偏动黍离情。
相逢路多岐，君东我自西。莫问名和姓，回头知是谁。
居山不在高，但自远城市。城市非江河，日日波涛起。
鸟宿寒枝动，晴天雪更飞。既沾台石冷，复上老僧衣。
叶尽枝方满，时时飘素埃。晚风吹未了，疑是野梅开。
岩壑层层古，全非近日山。山中最深处，置我于其间。
残菊深秋里，无人雪一堆。莫嫌憔悴甚，曾见十分开。
孤飞尔自可，回首念同群。欲向青冥诉，惟愁总不闻。
岁岁易相思，五月六月时。莫愁久离别，亦有霜飞飞。
天地正高寒，白月来相佐。匪特肝肠如，渠今即是我。
销金帐不知，此中有至味。俯仰天地间，飘飘吾与尔。
尔从天上来，天上寒更多。年年见飞下，欲上苦如何。
执斧一长揖，白门雨雪深。十年曾有约，珍重昔时心。
月色本无私，水寺孤人得。长安富贵家，烧蜡如白日。
归路不觉远，月出静林峦。举头贪看月，误到别家门。
明月在江南，夜夜看逾好。今夜照两人，各自伤怀抱。
秋风不相谅，吹我破衣裳。独起向前阶，误踏草上霜。
梦去长不到，梦来应更难。相逢愁愈惨，不为隔重关。
我从雪里去，君自雪中来。又是今年起，相过第一回。
忆山频得句，到此句全无。扶杖沿山觅，时闻山鸟呼。
同生既不能，同死亦徒尔。尔去未必生，且非眼前死。
所谋在升合，顿使骨肉分。易险但相守，素心安可论。
何必春宵好，千金属冷边。安能天上雪，直下到明年。
悲风吹不歇，孤月近为邻。世上亦寥落，何如山鬼亲。
斩却坟前松，远山青历历。毋令后世人，系马长太息。
挟卷出相寻，往往偕风雨。从此得新题，但向松间语。
君去何须恨，还如未到时。相看无一语，那得送行诗。
见人手自遮，千百幻何极。人去手自扪，一点光历历。
青山面面同，浑如张素纸。欲蘸万丈松，尽书太平字。
天近龙长护，山空雪独飞。祇愁林鸟出，带得世尘归。
远山俯可拾，北斗近堪凭。共在白云里，君居第一层。
日午尚高眠，问人雪霁未。沙弥九岁馀，不识人间事。
薄暮一山风，钟声在半空。云多遮不见，不出此山中。
素丝绣荷花，杂丝绣荷叶。荷叶将比君，荷花将比妾。
屡接城中札，长为野老忧。一从入山后，半字未曾酬。
辛苦道傍井，辘轳无停时。行路日千百，若个心相知。
可怜一漂母，犹解哀王孙。报语世间人，岂可轻受恩。
掩却船上窗，莫使入月光。月入风亦入，我无破衣裳。
白首弄船翁，夜入莫向水。须臾海月来，明珠应有泪。
浪击冯夷鼓，舟行神女风。一夜几千里，犹在月明中。
海日大如斗，海月大如盘。谁识海上心，谁为海上言。
借问同舟客，云是孤竹人。与语多感激，家近二士坟。
蓬上踏雪声，如行深木叶。惊起梦中人，忆得山上别。
天近只多云，云黑已无月。孤舟逐浪行，独挂一帆雪。
气盖五步内，强秦不可屈。嗟哉丈夫心，空自等俦匹。
舟中一碧鸡，寒多不肯啼。偏使发缆时，云中月向西。
夷险在一时，独坐心仍乐。待旦风浪恬，无穷悲泪落。
山色自晴阴，泉声作风雨。但见隔溪人，不闻隔溪语。
古渡三更月，芦花两岸秋。生平羡鱼意，分付水东流。
选佛须有缘，选官须有钱。选石两不取，吾心贵自然。
山色静当轩，松阴高覆屋。寂寂与谁论，泉声写幽独。
埽地风尘色，孤芳只自持。无人知此意，使我忆攒眉。
瓶中一枝花，天上一轮月。花落月归天，风吹满地雪。
如何山不老，须鬓白成银。试问香山社，于今尚几人。
但闻笙鹤音，迥与尘凡隔。横玉弄寒云，万里天一碧。
细剪银河水，并刀不露痕。南枝春意早，别是一乾坤。
远水一抹碧，疏林几树红。苍茫吟不了，诗在夕阳中。
数声采莲歌，秋波杳如海。不遇种莲人，安得莲堪采。
湖水荡渔舟，渔舟戏湖水。烟波日相寻，何时清见底。
地僻人来少，春回花自深。风光拈不尽，一物一天心。
层崖削苍玉，长薄郁佳气。颓然一挥杯，拂面风细细。
骢停太行上，心绕独鹿下。遥遥见飞云，徘徊泪沾洒。
乌头疗白头，种药堪自足。日长陟高坞，心洗千挺玉。
雨馀春草深，日照溪波绿。和风扇蒲帆，缓酌樽中绿。
龙脑拂衣香，青春游冶郎。雕弓白羽箭，十发九穿杨。
山晕太古色，日高苍龙飞。吾生好观物，心赏与时违。
西风洞庭波，落日苍梧野。挈兹瑶芳枝，将以遗行者。
何事长安客，春来思易迷。乐游原上草，无日不萋萋。
雪压竹枝低，虽低不著泥。明朝红日出，依旧与云齐。
我家湖水上，长与竹为邻。今夜月明里，相看如故人。
章贡水流急，舟行不觉寒。棹郎烟雨外，争折小桃看。
每思贵池鱼，曾涉贵池水。美人不招来，松柏秋风起。
天开虚白寒，露滴空翠冷。谁持明月光，鉴此山河影。
世路荆榛满，青山尘土深。何知两幽鸟，头白老山林。
南枝春信早，倦客鬓痕深。岁晚空江曲，相看只素心。
烟凝丹嶂晚，木落镜天秋。可惜清宵月，无人共倚楼。
夜月沙如雪，春江水似天。烟波幽梦远，不到凤池边。
九日浊醪尽，黄花笑酒杯。夜深山月黑，不见白衣来。
东篱秋色晚，白发对斜晖。独怪休官后，犹纡墨绶归。
一春常苦雨，晴意晚方佳。坐看庭前蚁，成行上古槐。
故人时见过，有酒即须留。但得时时醉，百钱馀杖头。
紫陌多芳草，年年阅世人。空怀百年虑，谁是百年身。
南山青绕屋，秀色似匡庐。好买山中地，春来共把锄。
一病又十日，春归了不知。开门见芳草，不省是何时。
不到家山久，茅檐长薜萝。最怜春雨后，幽径白云多。
不踏乡山路，于今又几年。茅檐知不远，只在白云边。
落日湖光净，芳洲野蓼红。幽禽如有意，独立向秋风。
野水带平沙，丛篁映白花。鸟啼人不见，春尽客思家。
竹外幽花白，山禽立晚风。行人莫回首，不是故园中。
涧底云根湿，林稍风叶鸣。何时明月夜，来此听秋声。
夜久商飙起，萧萧山月明。小窗云影乱，无处觅秋声。
闻说山中路，经年断客行。山人理归屐，莫遣绿苔生。
美人隔秋水，赠我金错刀。愿因青鸟使，报之应琼瑶。
衣雪掩柴扉，渔舟舣钓矶。开门闻犬吠，知是故人归。
淡月瑶池夜，微风泰华阴。翠翻擎雨盖，玉冷坠波簪。
庭旷疏雨响，夜凉归思多。缄书未能寄，流恨满烟萝。
年年今夜月，双影照西楼。今夜流云乱，天应亦解愁。
俯仰视茫茫，天地如许大。不知有何物，更在天地外。
日月相代明，西没复东出。昨夜又今朝，四序常不失。
自从有天地，人事几迁改。更过百年期，今人谁复在。
地偏人迹稀，林静鸟声乐。松留石上阴，竹解风前箨。
种竹何必多，无则令人俗。萧萧一两竿，清风自然足。
好花容易褪，恶草自然生。我亦徙憎爱，无情对有情。
雨连三月久，春剩一分多。暮醉兼朝醉，长歌复短歌。
水面落花红，天涯芳草绿。王孙归不归，此恨何时足。
三年不见郎，万里梦他乡。江水直到海，寸心如许长。
日暮清江上，临流采白蘋。微波将远意，寄与弄珠人。
折荷莫折茎，中有千万丝。秋风吹不断，总是长相思。
颜看镜中红，发看镜中白。如何一寸心，镜中看不得。
燕体徒自轻，蛾眉易生妒。妾有千黄金，不买长门赋。
高台悲风生，望望西陵道。昨日宫中花，今朝墓前草。
下阶拜新月，比妾镜中眉。郎在天涯见，莫忘初画时。
夜浴黄金盆，一鸣天下白。何年补青天，化作山头石。
昨夜西窗雨，不知何树声。今朝团扇里，看得最分明。
玉皇五色麟，不踏京华尘。如何捉明月，一醉三千春。
朝醉长安花，夕醉襄阳月。至今花月间，不见醒时节。
雪后记曾来，疏花竹外开。至今双蜡屐，留印在苍苔。
朝布一尺网，夕萦千缕丝。东家双蛱蝶，不敢傍檐飞。
行李晚萧萧，挑云过野桥。料应无别事，只是访渔樵。
水清濯吾缨，水浊濯吾足。不见濯缨人，可怜江水绿。
蕉心卷复舒，此意竟何如。相看浑不语，恐是故人书。
古井如明镜，寒泉夜夜添。朝来评水品，颇觉煮茶甜。
贺老东湖上，空回载酒船。美人不可见，江水隔涓涓。
百年同一叹，九月两重阳。人似柴桑老，花如晋日黄。
妾堕高楼日，名园花正开。如何金谷友，不见一人来。
偶出城南去，手折半开花。青春莫相负，全开我到家。
南浦夜来雨，不知深几尺。早晚待归船，缆在沙边石。
青春流水去，白发见花羞。山鸟缘何事，如今也白头。
当暑恩何厚，交秋宠渐衰。凉风太情薄，玉树不禁吹。
下阶拜新月，一抹蛾眉弯。月若知人意，长如白玉盘。
一水限天河，秋来月色多。酒船轻似叶，何事不相过。
月白海气寒，乌啼七星落。幽人掩关卧，城头夜吹角。
朝凿西山石，暮填东海水。西山石可尽，海水浩无底。
水犀莫射潮，祖龙莫驱石。海水尚可填，人心填不得。
既圆仍复碎，才满又还倾。一掬铜仙泪，终宵泣到明。
脉脉萦春思，依依阁晚红。有情终恋日，到底不随风。
孤臣一掬泪，归拜汉庭前。白发三千骑，丹心十九年。
窗间挂明镜，头上百花新。羞为郎相见，低头看未真。
西窗寒正深，推户雪盈尺。不见碧苔痕，惟留栖鸟迹。
鱼戏莲叶南，花红水偏绿。采花当及时，佳人美如玉。
此别意何如，人来即寄书。圣恩无远近，随处是安居。
江城五更雨，催得杏花开。小立茅檐下，一双新燕来。
纨扇长门月，罗衣别殿秋。西风吹玉树，先到玉阶头。
人爱此君节，我爱此君心。仿佛湘江上，天寒龙夜吟。
树暝千峰雨，江寒五月秋。转帆山不见，移过在船头。
雨休松气凉，幽人此中住。溪头鲈正肥，持竿放船去。
家住青山下，船头一钓蓑。片帆侬使惯，只是怕风波。
昨日杏花开，今朝燕子来。相思三百里，明月在高台。
手种忘忧草，都缘耐老亲。今年花又发，不见白头人。
龙嘘石气浮，空翠不曾收。松径朝朝雨，萝窗夜夜秋。
蓬莱巨鳌簪，此立向天外。仙人招我来，飞空振环佩。
呼童扫前除，试问月来未。月不待人延，开轩还自至。
只除风雨夜，特地到吾轩。相望若千里，相看无一言。
身在瑶台上，不知风露寒。钱唐十万户，能得几家看。
桃花休笑我，烂醉武陵春。百年浑是醉，寄语独醒人。
袅袅顶丝长，枯荷倚夕阳。窥鱼高盖下，不怕夜来霜。
横塘风日好，荷叶似花香。劝郎莫荡桨，中有锦鸳鸯。
凉阴生墨池，叶叶秋可数。朝来禅梦醒，一片湘江雨。
昨日白如玉，今朝青似螺。我留青白眼，看得此山多。
朝吹杏花开，暮送桃花落。荣悴各因时，莫怨东风恶。
大江无相知，幸识君侯面。舟行相见湾，况与君相见。
月白天宇高，仰见明星烂。坐久不闻钟，舟人夜中饭。
文禽好毛羽，双卧芙蓉浦。梦落烟水深，萧萧叶间雨。
白云自何来，栖我山中树。愿为九夏凉，慎勿从龙去。
乱萤飞不停，独鸟栖还起。若说故乡情，深于大湖水。
江上青裙妇，移舟夜月中。唤郎双打桨，好趁正南风。
方深区内缘，久负社中约。惆怅莫钟声，徘徊度林薄。
孤村带寒鸦，远山涵夕雾。渡头人未归，日落风吹树。
翠袖湘江曲，秋林泪点斑。冥冥烟雨里，不见九疑山。
泠泠涧中水，瑟瑟松上风。大音自无听，月白千山空。
独立不偶俗，直干排高云。曾过首阳下，永怀孤竹君。
欲向匡庐隐，出门知路难。江山奇绝处，多在画图看。
数漏掩残历，中宵气候殊。独怜愁共病，不与岁同除。
圣人有六经，天地有日月。日月万古存，六经终不灭。
破衲自风沙，兼天压雪花。草间狐兔尽，归去帝王家。
春风零落后，秋圃恨开迟。总是宜男草，傍人也未知。
对琴不见琴，忘琴听琴响。坐久听亦无，云飞树尖上。
闻钟识寺遥，小径缘云入。日暮冒岚归，秋衣不知湿。
道是深林种，还怜出谷香。不因风力紧，何以度潇湘。
树密深浓翠，孤烟淡作云。前村闻犬吠，暗路草中分。
檐外雨初晴，幽禽四五声。桃花无限思，留客看清明。
鸣雁为离群，馀哀度水云。那知故乡夜，亦似客中闻。
凉风吹北窗，槐阴深几许。带露摘荷花，笑共鸳鸯语。
桥夜寂行舟，天影淡空水。独有无事僧，往来明月里。
绿叶微风际，清香小雨馀。湘江春水阔，愁杀楚三闾。
上有千尺桐，下有千尺井。风吹井上桐，零落井中影。
一夜小床前，灯花雨中结。我欲照浮生，一笑浮生灭。
风来石上松，僧坐松下石。洗钵将煮茶，溪流漾晴碧。
百虑静中起，旋向静中消。早知生即灭，始信起徒劳。
晨登苍崖巅，夕息苍崖足。手把青松枝，坐看春禽浴。
坞深不见人，树杪青峰堕。若个采松花，隔林应唤我。
岁去归何处，灯来伴此身。分明无事夜，也作不眠人。
琴绝已多时，台存尚起思。遥怜千古调，只得一人知。
未出海门国，遥遥见城郭。江风四月寒，衲衣尚嫌薄。
鹤步瑶阶净，萤飞星汉斜。玉人褰素幕，和月折梨花。
孤舟横野渚，明月照当空。十年江海意，疑在小亭东。
江上水正平，日照西江口。远树一尺长，岸润风吹柳。
溪水流东去，垂杨对我门。凄凉断桥路，残月照黄昏。
流水郎车马，垂杨妾鬓丝。春江他自好，一一入相思。
时时可问花，处处堪沽酒。风波君不知，愁杀楼中妇。
自君之出矣，孤月鉴虚牖。思君如飞花，随风不回首。
野望无山色，长天一抹清。陌树齐如画，其下有人行。
白马骄青云，金鞭拂红雾。相逢不问名，各自东西路。
十载恩难报，重泉哭不闻。年年春草色，肠断一孤坟。
月凉山气静，风断雁声孤。试问同怀侣，宵来得梦无。
寄语问花人，岁月那能借。尔意怨迟开，侬意怜迟谢。
山雨遥侵夜，过春尚作寒。却怜灯火寂，反与病相安。
照返江流急，霜多枫叶残。年年月光好，只共一闺寒。
月落寒流急，风微桐影斜。更堪霜里雁，飞过少年家。
落叶满庭阶，秋风吹复起。遥忆别离人，寂寞何堪此。
感君寄吴笺，笺上双飞鹊。但效鹊双飞，不效吴笺薄。
窗前六出花，心与寒风折。不是郎归迟，郎处无冰雪。
道是愁无极，还教仗醉魔。谁知醒时意，说向醉中多。
风雨滞残春，岂但梨花闷。梦里万重山，叠起江南恨。
郎自襄阳人，惯饮襄阳酒。未醉向郎言，郎醒应回首。
莺去春如梦，梅黄雨尚痴。可堪明镜里，独自画蛾眉。
妾作溪中水，水流不离石。君心杨柳花，随风无定迹。
日乘芙蓉车，七贵相尔汝。妾本吴中人，好就吴侬语。
石桥横溪水，华月流青天。桥上步罗袜，可是凌波仙。
侬自唤桃叶，侬只似桃花。花花容易落，郎去宿谁家？
月从今夜满，秋向此时分。莫惜金尊数，清光喜共君。
月明波上白，风送夜声寒。数点蒹葭露，浑疑泪眼看。
愁人几点泪，不许秋风吹。吹入吴江里，江流无尽时。
醉罢见明月，照我还照君。如何君不见，只见天边云。
鸟声泣暮雨，蝶梦绕东风。花落不堪问，春光半已空。
坐起愁如织，空斋但寂寥。不关风雨妒，春色为谁凋。
两眼断夕阳，两鬓羞临镜。重门闭不开，唯与愁相竞。
松响翩清籁，泉声浣俗尘。白云堪赠客，明月解留人。
设户防来往，两崖相对青。山僧无一物，入夜不须扃。
放鹤人何在，孤亭横翠微。客来亭上坐，惟见白云飞。
家住东城下，时登东城上。东城几古今，一望一惆怅。
尘机暂已忘，尘事日应远。试看径中苔，朝来深与浅。
南园夷且旷，水木凝华清。天开景明淑，仰见昔人情。
空坛有繁杏，蔼蔼绿生阴。清风何处起，犹自听鸣琴。
石梁跨新绿，源长流愈清。何须沧浪水，可以濯尘缨。
叶暗前朝雨，花飞昨夜风。空山人不见，春在绿阴中。
芳草满陂绿，草中狂兔行。只今罢虞猎，来去任纵横。
古石生幽兰，孤芳贞且妍。何由遇君子，移置瑶台边。
春陂昨夜雨，绿水潮来涨。应有放歌人，濯缨陂水上。
紫烟明复灭，窈窕孤峰晓。松风吹不消，何处看飞鸟。
閒云深几层，孤笛云边动。泉声忽相乱，莫辨梅花弄。
山色杳冥中，烟霞最深处。因听风外钟，知有閒僧住。
月出孤松阴，风生百泉响。空山不见人，解带苍苔上。
潮痕带晚沙，云影连春树。隔浦漾舟来，应寻酒家去。
湿翠映繁红，东园起暖风。春光何处是，都在鸟声中。
常好古人言，玩索此轩中。谁言千载上，不与此心同。
秋日野亭上，四望尽青山。飞鸟去无极，白云相对閒。
明月转樯竿，露下孤篷湿。欲系谷亭舟，沙头风正急。
何人不扰扰，一棹独萧閒。天霁疏林外，乘流坐看山。
南枝与北枝，葳蕤动寥廓。自有岁寒心，不随横吹落。
江流汇为潭，其下深无极。时有云雾兴，疑是蛟龙宅。
骑鹤去已远，庭馀昔年树。扰扰祈灵人，鼓钟动朝暮。
潇洒林下居，清泠膝上琴。高山与流水，千载一知音。
冻合千山雪，荒村愁未眠。谁知乘兴者，夜棹剡溪船。
城倚红云下，门临绿水滨。宝鞍驰骏马，多是帝京人。
空复出城来，问君还城去。寂寂掩双扉，忆君情不叙。
身戴君亲德，何能一粟酬。蹉跎今白首，行迈尚悠悠。
溪上娟娟竹，年深百尺馀。何时过溪上，折竿钓溪鱼。
溪上带清峰，溪边满芳树。谁傍白云居，犹轸青云慕。
湘灵动云根，散作霏霏雨。湿重翡翠毛，凉浸珊瑚树。
隔水不得语，中肠千万回。知公望我至，如我望公来。
白浪高如屋，停舟日已中。长芦望不到，愁杀石尤风。
骑马渡河水，马渴未即渡。饮足不须鞭，腾踏长嘶去。
霜落洞庭渚，江南九月秋。稍违关塞远，适足稻梁谋。
家住清溪上，山光满竹林。共怜簪组累，徒系故园心。
双栖平野间，弋者无所慕。何限放浪才，自得萧閒趣。
至性存真操，娟娟冰玉清。斋居坐相对，永矢岁寒盟。
圣主勤恤民，贪夫昧罪己。天听岂不近，骎骎未知止。
东阁欢娱地，朝来遽寂寥。贤关一步近，怅望玉人遥。
自在疏林下，幽香满露丛。相依君子竹，叶叶是清风。
前年征塞北，今岁戍边西。几度占归信，空惊乌鹊啼。
独夜登楼望，如闻笳吹声。月明沙塞远，何处是君营。
饮马长城窟，马多水不乾。无人到关塞，甘好有谁看。
煎胶续断弦，弦好琴音和。莫弹别鹤操，好鼓南薰歌。
百岁似相期，安知有别离。去时儿在腹，今已长过眉。
中夜渴欲饮，起来还自斟。数杯应不醉，灯下独愁吟。
斗转银河仄，虚窗瞰远天。夜深明月里，梦绕五云边。
齿疏发将尽，力衰膝已酸。身弱衣不胜，腰窄带逾宽。
昔贤以文名，我自愧作者。古道不可复，谁谓知音寡。
侵寻老易至，荏苒岁如驰。万事如云变，浮名空尔为。
蜀葵生庭间，甚为人所惜。昨日始开花，今朝已岑寂。
疏竹间纤梅，清标绝点埃。微风动虚幌，似有暗香来。
昔年从羽猎，高入万重云。尚有冲霄志，难忘报主恩。
挺挺潇湘玉，平生意独耽。玉堂风雨夜，思尔隔江南。
但使边尘净，蛾眉敢爱身。千年青冢在，犹是汉宫春。
意气因寒劲，生涯与岁穷。蓬蒿憔悴地，明日也春风。
不睡爱听雨，雨声听不明。莫能新梦去，怕有旧愁生。
道远频驰梦，情深只寄书。相逢俱泪下，翻似别离初。
去年寒尽日，正起故乡思。今日空齐里，翻思在客时。
鸠逐妇何苦，鸳鸯独可怜。池塘风雨夜，犹并一双眠。
香熟家家酒，花明处处春。年来为多病，愁见醉归人。
门轩湖水北，四面芙蓉渚。望望楚天遥，孤帆带飞雨。
松柏枯欲拆，日色澹无辉。双鹤高翔去，寒鸦作阵飞。
缘浮入山处，有石平如砥。风雨长苔痕，还从风雨洗。
层楼面沧海，月出预能期。想是凭阑处，人间未见时。
凿石破苍苔，青天地底来。夜深寒月印，疑是晓奁开。
久养笼中鹤，如何却放归。不知初放日，曾别主人非。
别君惟怨春，不怨江边柳。欲赠倦攀条，东风吹入手。
凉影度窗纱，枕簟凉如水。独坐发孤吟，怀人几千里。
花重树冥冥，鸣春不避莺。如今成老大，忘却旧时声。
碧树含秋色，飞泉急晚声。不知谁领得，惟有野人情。
地静偏宜晚，舟轻不怕潮。身心两无事，随处足逍遥。
积雪满溪山，朱门昼深闭。一棹晚冲寒，萧然直钩意。
远树烟中出，孤峰鸟外青。日斜山路迥，人在最高亭。
明月印长溪，凉风送虚榭。孤榻冷如冰，怀人坐长夜。
远树烟光夕，柴门草色春。山居无所见，时有独行人。
山远惜担重，日斜愁路遥。太平甘食力，不是会稽樵。
逊位峻相绝，弃飘焉足云。独怜尧舜日，危行已如君。
树密秋容淡，江深暮景閒。日斜人不见，惟有钓舟还。
秋黍白唐肥，卑栖不解飞。凉风吹短翼，浑似卜商衣。
白鹤暮归来，瑶琴未成曲。梅花閒自开，佳人在空谷。
网小须频撒，舟轻宜慢摇。水深行近岸，鱼上晚乘潮。
杨柳满长堤，花明路不迷。画船人未起，侧枕听莺啼。
粉素和铅久，松薰沁露浓。幽香浑不改，玄默傲秋风。
日落山水暮，江空鱼鸟閒。停桡欲何待，空载月明还。
吴歌寂无闻，楚舞娇不举。林空白石晚，一片潇湘雨。
风静烟涛息，云深石径长。江山一日话，城市几回忙。
脉脉清明雨，萋萋社日烟。王孙归不到，目断楚江边。
生意忽满地，东风吹渐青。隔江人不见，烟重雨冥冥。
天远秋无际，江空夜不惊。双飞复双宿，风雨莫孤征。
岁尽东风转，衡门日晏开。不知因底事，不见故人来。
闻道乘槎客，相携到汉庭。何缘尝草日，先自入医经。
风漾钓丝轻，兰舟不碍行。一声长笛晚，江静月孤明。
竹树晚凄凄，天寒相傍栖。春风疏雨歇，飞上画楼啼。
宿食共相投，枯荷野渚秋。平生急难意，何用急时求。
白石一拳小，脩篁数叶多。万山冰雪里，试看此如何。
上苑花如锦，雕笼翡翠新。脩篁邻野树，啼鸟一般春。
日落沙犹白，云移水更清。高人弄明月，只欠紫鸾笙。
春雨暗西池，轻寒袭罗幕。愁倚小屏风，墙头杏花落。
底事头成白，何为志集枯。览辉甘寂寞，不羡上林乌。
君住西山下，时来却望君。不见山中树，只见山中云。
结交未三载，一别今十年。相见讵云疏，相思长自怜。
君今得亨途，轻帆遇风便。龙门海之湄，超忽驶如箭。
君行急回首，望望黄金台。寄语谢诸君，为我联翩来。
临渠爱流水，试砚涉还歇。起看碎米花，疑残去年雪。
丛竹夹桃花，清池映高下。世上有丹青，笔底谁能画。
得诗万事轻，性达频爵跃。翘首吟未回，松风度寥廓。
晴日鸟相唤，轻风花乱飞。红尘休入户，次第正抄诗。
幽花发清香，芳林涨新绿。閒听山中禽，更倚篱边竹。
归步夕阳迟，和风满襟袖。矫首清溪傍，芳畦故人候。
琴罢诗兴来，残灯独挥笔。因识圣人心，澹然何意必。
今日题诗处，明朝迹又尘。不知江汉水，流尽几多人。
日夕北风起，停桡未有涯。横江欣得伴，和月宿芦花。
秋谷应多减，春炊固转艰。频闻寒雨里，采蕨满深山。
竹户风光软，花轩清昼迟。苍苔人迹绝，净几独吾伊。
携琴兼载酒，童冠偕跻攀。浩歌碧云里，落日松风寒。
物外元无我，閒中别有天。临流时抱膝，此意向谁言。
莲没不知年，塘称尚如昔。念我名不称，长生谅何益。
为童多此游，负薪给吾爨。几度江湖上，青山梦中看。
隔岭望丛筠，方塘宿白云。客心清不寐，弦诵夜深闻。
昔诵前贤传，今即高人居。奉亲贤子孙，努力躬三馀。
愁来不成梦，梦回心耿耿。定力嗟学微，长夜谁予警。
一棹吴江上，寒烟枫落时。无才堪赋咏，聊诵古人诗。
晴日催归路，平桥又息躬。云峰四面碧，霜叶一溪红。
细雨长途暝，投装处处艰。何如高枕夜，清兴在兹山。
一室他乡远，四檐寒雨声。主人怜夜永，添火坐深更。
雨歇月朦胧，中宵卜去踪。夙兴僮御喜，争诧晓云红。
何许一归篷，停篙溯便风。草堂应咫尺，清梦月明中。
云景渐清和，琴书此地过。不须留客饮，且喜为君歌。
暂息草萍驿，心安即我庐。万山新雨霁，半枕黑甜馀。
客路晨炊好，幽哉石弄居。一轩潇洒处，净几展吾书。
出岭望奇踪，遥知刹在峰。月阶秋皎洁，花砌夜玲珑。
曲涧泉孤溜，高山云四垂。逢人承问讯，长者是为谁。
细雨朔风寒，挥毫墨未乾。中宵频出户，微月露云端。
风雨怯途穷，疲躯归兴浓。寒衾孤梦觉，旭日满窗红。
琴书欣有托，故旧念重逢。踪迹炎凉异，心期礼乐同。
年抛造化外，气入烟霞间。夕阳林下路，白发照青山。
老屋青山下，孤舟浅水边。黄昏鱼饭饱，榻却矮篷眠。
高閤不受暑，翛然午梦凉。棹歌何处起，清吹落沧浪。
翠袖舞春晖，光风圣得知。夜深浑不寐，玉露点罗衣。
昨夜下天河，南飞路几多。归来无一语，无奈月明何。
时序炎凉异，南来又北归。乾坤三百里，惟尔识天机。
日晏歌黄鹄，时清茹紫芝。君心天下独，天意独君知。
关山一只雁，霄汉两三峰。借问门前水，依然万折东。
山晚溪喧减，天秋月放多。棹歌如未起，其奈老夫何。
默默閒思坐，萧然閒此轩。田家荆树好，好亦不须言。
坐亦岂非行，行亦岂非坐。问我我不言，笑舞溪云破。
此兰我何爱，对之终日坐。万物我一兰，天地乃一我。
斯文久寂寥，所望未云绝。一夜老头颅，添却千茎白。
一雪正如此，乾坤何处看。都将无极妙，千古一凭阑。
何处乾坤妙，天机各洒然。相看今满眼，老子更何言。
幽鸟啼自哀，秋风竹枝怨。哀怨情岂胜，月明寒影乱。
感兹原上情，相倾或相顾。老我空此心，爱亦莫能助。
赠别疏篱下，冬来菊又残。只惟三两朵，留着自家看。
白酒江门暖，北来风正寒。酿方君不录，明日寄书难。
万事都难问，相逢坐夜阑。寒灯青的的，莫照酒杯乾。
人间何孝子，此日更求官。何以江门老，无诗送子完。
不有平生戚，安能极称时。无边此花鸟，方是野人诗。
吾心万古天，明月一池水。以心观吾心，吾心是如此。
莽莽乾坤雨，秋香岂未知。秋风将短鬓，千古一东篱。
浮云笼晚照，野树亦轻阴。莫道无人迹，春山也自深。
人生既已死，生理那可得。千古一孤坟，空山落寒月。
浣天天光明，浣地地历陆。大哉吾一心，浣浣圣贤出。
神物本天用，寒山深见底。不得抱珠眠，明年春雨里。
平生用不尽，古人一卷书。持此争愚圣，今人万卷馀。
种得四时花，终年香不绝。有暇辄开樽，何必逢佳节。
前日风相款，今朝雨特留。平生故乡意，欲去更悠悠。
凭阑看青山，欲去仍恋恋。青山恒在兹，而人不可见。
野航谁谓小，恰受野人身。载我欲何向，五湖烟水滨。
长夜梦初回，月上山之厓。何由知月上，梧桐影横斜。
我爱西湖好，何时此一行。六桥明月夜，花底画船横。
太湖有奇峰，倚插半天里。风雷忽失之，何年飞堕此。
东风不知春，西风不知秋。相期翔风夜，一洗群芳羞。
识君未三月，别君遽万里。终不为君恨，天地有正气。
天地元无情，汝愚信死矣。举世嗤笑之，吾独不如尔。
汝愚信死矣，展转泪沾襟。一死未光明，为君恨转深。
独客迷莎径，双松直野亭。岩泉虚更落，别调不堪听。
地僻人踪少，溪深树影多。遥看泊舟处，斜日晒渔蓑。
上冈振衣尘，下冈恐还有。不识冈上头，能容结茅否。
家近神仙宅，苍松一径遥。閒来弄泉石，无意问参寥。
故国青山好，春来梦不真。去家虽太近，犹是未归人。
茅屋藏深树，柴门对远山。主人多不出，杖屦得常閒。
轩中多白云，霏霏日如雾。风吹散又生，更宿檐前树。
危栋势凌空，时有浮云度。应与楼中僧，去来本无住。
华表揭新阡，峨峨奠荆楚。上有鹤飞归，时能作人语。
行路莫行远，看花莫看迟。花迟少颜色，路远长别离。
山中多白云，栖我亭前树。日暮度前村，又与东风遇。
高浪蹴天浮，停桡且湾泊。寄语后来人，前途风更恶。
堂背萱花好，慈亲日举觞。南风吹缓带，比叶一般长。
昨夜宿江南，今朝过江北。愁听子规声，欲归归未得。
犬吠月中影，风吹衣上尘。邻船试相问，俱是未归人。
山中雨初歇，溪水夜来长。幽禽知我閒，飞下复飞上。
山光凝暮云，风来忽吹散。借问在山人，何如出山见。
山云低欲流，山泉绿堪酿。高台人不游，麋鹿来亭上。
坐石看流水，晚来忘却归。鸳鸯见人影，惊起一双飞。
志士多悲心，如何值秋夜。仰见星月光，叹息茅檐下。
双杵夜沉沉，中悬万里心。露华欺白练，明月映秋砧。
白露垂珠箔，新蟾上玉钩。那知霄汉上，不为替人愁。
空江满秋色，回首见东山。旧日垂竿侣，攀龙久未还。
红稀天有情，绿暗春无兴。游子雨中眠，梦里年光尽。
骑马不如昔，寻僧怯上船。山中农务息，怀抱白云眠。
抱膝余长吟，息肩君赏音。歌罢解携去，山高江水深。
云来雨满溪，天迥风生壑。山水谐于心，独树孤琴鹤。
垂柳拂征鞍，雨中行路难。河梁一分手，山叠水漫漫。
荒垄荐秋蘋，深恩讵能报。嗟嗟死后封，犹是生前诰。
独把重阳酒，西风白雁回。江南菊花早，应傍美人开。
送君城南桥，笑折城南柳。归来掩关坐，皎月当窗牖。
蔼蔼古城暮，遥遥车马度。同为城外人，不识城中路。
道上秋雨过，道傍秋树红。采樵归树晚，吹笛月明中。
放舟前溪水，水文白如练。风吹丝袅袅，惊起沙中燕。
秋树鸟声寂，夕阳山影沈。遥怜抱琴者，不为访知音。
茅堂枕江涯，种竹只九个。时有清风来，还同故人坐。
城外望城中，朝来气逾爽。吾心浩然者，入夜还能长。
闻道南湖曲，芙蓉似锦张。如何一夜雨，空见水茫茫。
水殿穿湖入，风阑过雨凭。微微夕阳外，时见出林僧。
黄金满归橐，白日行亦惧。道左遗爱碑，贼来将不去。
下马古寺门，偶与山僧遇。相对两不言，蝉声在高树。
鸦啼古城上，月落古城闉。城外车马道，清风飘素尘。
朝从田父饭，憩马古林西。村鸡不知曙，日高犹自啼。
室静客稀赏，地偏花更清。自开还自落，宛似野人情。
林密青相戛，山空翠欲流。吹箫何处客，日暮未归舟。
梅花在岭南，侬欢在山东。梅花欢所爱，不得附冥鸿。
白头人所贱，绿发人须恋。君如恋绿发，莫到白头变。
明月岂长好，的的入我怀。东风不爱情，浮云与意乖。
晓起披云气，摊书青涧阿。六经无一字，秪道配江河。
中岁闻大道，鍊已成蹉跎。去日一以多，来日今若何。
眉晕风吹薄，衣香水溅消。朝朝采莲去，空转木兰桡。
乌栖琐窗静，露下罗衣薄。脉脉对兰缸，夜夜同煎灼。
终朝草堂上，独凭乌皮几。有时白云来，相见窗户里。
花上月纤纤，蛾眉映绣帘。从今三五夕，相伴客愁添。
流觞泛激水，手揽跳波湿。恰怪杯行迟，风吹忽相及。
洞门双玉扇，隔岫窥云雾。袅袅三石梁，苔滑不敢度。
亭中留客处，客至亦忘归。把酒看春草，西山日已微。
无田艰岁计，有子不为贫。藿食恒余味，蓬门也自春。
白云已出岫，复此还山谷。幽人卧其间，常抱白云宿。
寒崖挂苍藤，一石塞云栋。夜半月明中，天风吹欲动。
登楼展幽步，俯见林壑美。落日凭阑干，当窗四山翠。
盘桓抚孤松，千载怀渊明。岁寒挺高节，吾自含吾贞。
千载兰亭迹，空留砚石存。时来洗残墨，付与细鳞吞。
风息气不暖，月明物岂华。云山层递转，何处是吾家。
一水满前池，清风漾碧漪。野人时弄水，惟有白云知。
木叶迎风下，孤亭傍水开。何时寻旧约，载酒过江来。
秋树碧千寻，凉蝉叶叶吟。山中少同调，流韵入鸣琴。
山深入寺僻，得亭始得路。夹道护苍松，行行欲回顾。
结宇依空谷，秋来多白云。前山浑无赖，日日下斜曛。
明月岁如此，青枫再改颜。故山有丛桂，怅望几时攀。
南人慕炎方，岁宴寡所欢。虽有千金裘，不禦北风寒。
对酒愿一醉，醉后忘悲辛。怜予亦楚产，不似独醒人。
日出扉初启，风生席屡移。当窗交碧树，隔户响黄鹂。
孤石堪垂钓，清流可濯缨。沿回终日兴，偃卧百年情。
月出天在水，平湖净于席。安得谪仙人，来听君山笛。
一去数千里，讵知行远近。道上有征人，怕问江南信。
宝剑连星砺，龙韬带月寻。数声清角里，多少塞垣心。
明月照池边，澄平夕景连。山人临泛处，不异镜中仙。
紫丝浮半滑，波上老秋风。忆共香菰荐，吴江叶艇中。
春光何烂漫，桃花发满溪。武陵香万树，宁不放人题。
种树乘春雨，开花待晓风。一年还一树，随意满园红。
丹砂点雕蕊，经月独含苞。既足风前态，还宜雪里娇。
色与香同赋，江乡种亦稀。邻家走儿女，错认是蔷薇。
浴起月到楹，柔枝方可折。薰风如有情，吹帘散香雪。
蜡蒂团赪玉，文英簇绛绡。秋来结佳果，珍味不须调。
卧下之薪何绸缪，欲寐不寐思寇雠，我今采葛以遨游。
新买五尺刀，摩挲不离手。但来看此物，军中谁更有。
南山固言高，上有北流泉。女儿固言好，须得郎自怜。
郎来但坐饮，百壶分自当。见郎行仁义，无钱何所妨。
朝思出前溪，暮思出前溪。溪流乱漫下，谁见倚门啼。
女萝著长松，蔓与长松长。虽非岁寒姿，愿得被风霜。
出亦阴忆汝，入亦阴忆汝。石阙四面生，悲来定何许。
相怜须及时，红颜不难老。郎自行由豫，它人已相保。
始欲识侬时，白头誓相怜。一日三唐突，持底解千年。
三伏天雨火，郎但笼窗坐。何处汲寒浆，金瓶井中堕。
大帆曳云还，长樯柱天起。非是不相留，势已无千里。
何来诸少年，石城迎莫愁。莫愁石城西，门前江水流。
何处寻莫愁，石城诸少年。可怜六萌车，不送莫愁还。
女萝复可缝，兔丝复可织。唯有菖蒲花，郎自不曾识。
落落南山松，长标一何拙。上栖万里风，下覆千年雪。
拾蚕蚕如指，出桑桑如掌。一日三箔眠，交侬那得往。
大茧大如卵，小茧垂其腴。三秋上织作，君看罗绣襦。
朝来送归客，复此长河湄。立马折杨柳，已无前日枝。
君去何时归，山中春草夕。莫将白云庐，不及红尘陌。
若问浮生事，风尘病里过。开樽看渐少，伏枕似还多。
憔悴江湖上，行吟雨雪寒。不逢渔父问，谁作楚臣看。
有酒但须饮，无世不可避。方其潦倒时，何与傍人事。
自从移疾后，谁谓主恩疏。每及山林士，天颜满荐书。
知音千载事，君适赏心同。从此三都赋，人传左太冲。
春日照城隅，罗敷陌上趋。自能停五马，不是使君愚。
别酒故人同，留诗古寺中。唯应湖上竹，一为起清风。
结客五陵东，相邀入汉宫。但携龙剑往，不必问雌雄。
渺渺万里涛，风疾乱帆驶。惆怅对金焦，愁心满江水。
匹马踏残阳，乾坤亦渺茫。海潮东去尽，行子但愁肠。
雷霆岂不闻，蛟龙时亦过。不愁眠不熟，此不是风波。
奇石骄无奈，高秋澹不群。知须几两屐，消受此山云。
衔碑知有泪，勒颂已难铭。强觅茶中味，居然识典刑。
材大难为用，谁将此老悲。空山独高洁，不怕雪霜欺。
病里思前事，分明一梦中。而今知是梦，却恨巳成翁。
羌笛悲残曲，含章忆素英。关情使君阁，诗雪夜同清。
小犬吠林颠，莺啼曲槛前。山深人少到，日拥野云眠。
古城如颓垣，知是何年筑。野草烧痕多，牛羊不来牧。
雨拨黄花艳，晴轩漆几幽。但看无意采，不是故园秋。
乱石托孤根，群槎避清芬。空山人不到，花照玉晨君。
翠岫晓云横，湖光一镜明。林间有红叶，万壑总秋声。
山高径路微，林深茅屋小。读易者何人，焚香坐清晓。
我屋罗浮下，黄昏月近人。群芳摇落尽，见此一枝春。
极目苍梧野，湘灵翠辇过。千年枝上露，留得泪痕多。
诗思浓于酒，山容碧似苔。美人清不寐，撑出小舟来。
香禽自何处，共立枝头语。唤起晓耕人，西畴足春雨。
明月团团出，闺中夜夜看。愿随明月影，一照玉关寒。
高树满秋风，茅檐正倚东。相知穷白首，不厌说山中。
幽人居棹汀，汀户相还往。醉后棹歌回，月照青蘋上。
袅袅空中云，隐隐楼上角。西风吹不断，时向云边落。
遥望朱门启，宫花映绣盘。年年春二月，燕子入长安。
驿路连云暗，溪朝带月浑。美人不可见，此夜欲销魂。
乱石苍松径，蔼蔼春风和。白云不作雨，空占碧山阿。
虚帘过微月，小阁生馀寒。留连异乡饮，消此长夜阑。
楚山十日雨，高涨落江湖。捲雾游龙去，粘天白鸟呼。
独立山上桐，高风日摧委。不及缠绵枝，年年结成子。
宋玉天南客，秋来愁自深。清霜数行雁，明月万家砧。
去时冰雪深，归来桃李艳。短棹羁春愁，云深江路暗。
汉业追千载，别筵重一游。相看成俯仰，寥落满襟秋。
抱瑟花阴下，朱弦玉指纤。东风弹不就，明月下前檐。
一树临秋水，红颜美少年。开迟君莫怨，犹在菊花先。
解补梁间垒，能寻花下门。春来与秋去，莫负捲帘恩。
使君自有妇，买奴将若何。乐府新成谱，教奴夜夜歌。
昨上九江船，今驾平原车。愁山复愁水，不寄一行书。
混沌谁凿开，万象森以朗。山高水自深，中有石如板。
野旷人烟散，田稠杂产稀。石桥流水缓，江舸月明归。
玄云杳无迹，湾水尚漫漫。山月一何皎，流光溯急湍。
海上春常满，人间日易斜。白头浑不老，岁岁阅桃花。
聪明不及前，贫贱只如故。感此惜流光，援琴写心素。
楼外雨初收，楼中人独愁。一声何处雁，惊破五湖秋。
妾泪非易弹，乡关渺千里。世事与愁肠，相对何人语。
朝看山作云，暮看山作雨。幽人期不来，踟蹰望江树。
莫向苍山宿，苍山古木横。风动连枝影，凄其伤尔情。
岁暮不可留，送子山城下。别意如寒泉，哀声咽难写。
木落秋气多，风高水痕捲。人径疑有无，山容自深浅。
山色青不已，湖光白欲来。虚亭正潇洒，一棹拨烟回。
今人不如古，像设亦如是。若云真大士，去之乃千里。
林里光初出，湖中气欲来。好随松影去，且放竹扉开。
侬别伊人去，若个是相逢。伊人别侬去，若个道是侬。
梦有浮生相，浮生即梦同。浮生无用忆，遮莫忆梦中。
旧梦在何处，新梦续相从。旧空那可续，新续总成空。
六合同一色，二仪混莫分。何处瞻亲舍，茫茫尽白云。
披席云同卧，盘餐雾共倾。等是烟霞境，清梦绕南衡。
渔舟晓唱来，声度芦花影。月落曲未终，江空钓丝冷。
幽人爱青山，结屋空林里。夜深梦白云，明月在溪水。
星霜两鬓皤，迢递关河阻。孤馆动归思，芭蕉滴秋雨。
生涯一叶舟，五湖烟水阔。扣舷歌沧浪，波光漾秋月。
鸣凤去不返，湘江春自流。鹧鸪烟雨暮，翠袖不胜愁。
秋思嗟离索，行寻旧隐栖。白云随杖屦，飞过画桥西。
中夜起徘徊，天空月如洗。为忆闺中人，渺渺湘江水。
马色林间路，山花作阵飞。东风如有意，吹去点征衣。
野水漫凫汀，烟芜接远坰。数峰青抹黛，遥指不知名。
谁弄参差管，声悲引恨长。夜深龙起听，明月满潇湘。
雨馀溪树凉，落日水清浅。浩歌归去来，心随楚云远。
青楼连十里，珠薄上银钩。此中多乐事，郎从何处游。
卷石不盈尺，孤竹不成林。惟有岁寒节，乃知君子心。
谁向陇头来，寄此一枝雪。莫负岁寒盟，道人心似铁。
舟移青嶂夕，门掩碧萝春。欲问仙槎客，南来第一津。
石屏秋雨净，野树晚风微。忽忆前溪好，应须踏月归。
家国知何在，风沙满目愁。惟馀天上月，还似汉宫秋。
默坐湘帘垂，啼莺在高枝。初啼君已去，再啼君不知。
露下兰无香，风高叶初坠。空庭不见人，落月照孤坐。
岭树盘云转，溪纡路亦斜。晚来烟霭合，无处认山家。
人市事何杂，山居日倍长。柴门无过客，花草自生香。
悠悠佛境清，扰扰众喧歇。閒持一卷经，坐对千峰日。
记得初相遇，门前花满树。只今已落花，郎去宿谁家。
为问南归雁，徘徊恋稻梁。寒云几千里，何日到江乡。
向晚蛩声杂，凄凄篱落边。老夫方醉卧，魂梦绕钧天。
野寺一僧住，朔风万里来。敌营犹未徙，猎火照边台。
闻近长沙地，应悲屈贾魂。莫言谪戍苦，不死是君恩。
富贵浮云尔，死生一梦焉。此中谁解得，空诵远游篇。
亭空寒落叶，野近暮多云。何处鸣孤鹤，坐中怅独闻。
不听松风起，山窗生暮寒。惟愁天地老，留此画图看。
未认犹为二，既认一亦无。一无两不得，何处著工夫。
一旱忽四年，天心忍若此。居乡无片长，自愧何穷已。
云来双岫阴，鸟下千林晚。恍惚月明时，扁舟辋川返。
青山行处好，绿水望中深。欲问忘机事，浮云与客心。
閒随白云游，静对白云语。只恐出山来，白云竟无主。
两岸树交加，群峰散紫霞。武陵何处是，流水出桃花。
春雨住犹滴，夕阳寒欲沈。相逢不相语，惆怅远游心。
物色既堪见，相逢无所言。高风已千古，微意竟谁论。
玉树绿沈沈，流莺啼满林。春波摇不定，真可比郎心。
春日洛阳陌，纷纷来往人。落花如有意，飞逐马蹄尘。
江渚秋风起，荷花渐觉稀。小舟閒并看，日暮未言归。
宫草宁无意，先从静处生。青青长自好，玉辇不来行。
短棹沿溪入，烟村带夕阳。山中春雨过，几许药苗长。
云帆秋水阔，烟树晚村深。閒倚孤篷久，遥闻风外砧。
溪上花如锦，繁枝映柳条。游人最相惜，来此久停桡。
山溜细涓涓，松庭夜鹤眠。西峰残月堕，趺坐佛灯前。
明月照重城，庭虚夜气清。谁家砧杵响，忽动故乡情。
两岸蛩声切，前林笛韵清。乡心与秋思，耿耿梦难成。
秋高夜气清，露下凉风发。三老应未眠，吹箫弄明月。
日暮大江平，依微见归艇。几幅饱西风，须臾楚天迥。
鹅餐水面霜，人望天边月。水月一般清，前山挂晴雪。
细竹八九个，桐花千万枝。坐观山色近，觅纸便题诗。
竹屋草代瓦，决渠泉绕池。客来无所问，取醉更何之。
君趋鸾凤群，我牧牛羊道。别去各天涯，愁心寄芳草。
寒夜独凭阑，徘徊看明月。如何咫尺间，故人相隔绝。
疏林远烟暝，归鸟收夕喧。独立恋馀景，幽抱与谁言。
只为诗魔在，昏昏眼倦开。谁将春草色，青入梦中来。
胡床高柳下，团扇入怀新。笑指纤纤月，蛾眉学未真。
空谷有幽兰，久矣无人识。君子来不来，日斜思如织。
木落楚江晚，浑无一纸书。白云随望眼，还似别离初。
琴终夜遂深，客散主独酌。空香疑有无，坐对灯花落。
郎身虽自亲，郎意不可保。素手理瑶琴，郎听不言好。
春寒风压酒，水满月平桥。何处渔樵客，歌声到暮潮。
莫叹他乡死，君王也不归。年年野棠树，花在路傍飞。
客倦南来路，河分向北流。明朝望乡泪，流不到江头。
一片他乡月，秋光亦苦辛。每从风雨后，来照别离人。
小径穿深树，临崖四五家。泉声天半落，满涧溅桃花。
一别情无限，愁心寄晚风。羡君佳句好，白云和难工。
春去天涯雨，南留客影单。梁园裁赋好，遥送杏花寒。
残雪留双鬓，馀寒抱死灰。君还愁岁暮，不畏老夫猜。
白刃甜如蜜，清流险似波。羊牢须壁立，臧谷较无多。
旧梦巳不续，无如新梦惊。溪云沾竹尾，滴沥过三更。
偶然成辙迹，古人意何取。伫立无与言，前峰正疏雨。
未从方广游，知为方广路。定有夕烟霏，天光露晴树。
曲逐峡田上，遥期松径终。凉风中岭合，西日一尖红。
不知身忽轻，巳度青茸表。疏雨何妨飞，林端露清晓。
短烛空烧柏，浊醪不荐椒。岁华知几日，人道是今朝。
手折琼瑶枝，欲以赠远者。姑射冰雪姿，乘云不来下。
无识自有情，咫尺银河渡。不问许多时，渠还在何处。
莲叶千茎乱，因风捲翠烟。飞来双白鸟，不省在谁边。
脆绿怜弱干，勿为霜雪侵。春风动雷雨，须长一千寻。
神者天之妙，心者人之主。去人而用天，我生如鳞羽。
天地既设位，人微何以参。分明有人主，天地不能堪。
烧灯照双影，两心在影中。影随灯去留，此心满虚空。
君向西江去，西江春水深。回看升斗水，犹苦涸鱼心。
曾排公子难，会是美人恩。偏馀歌舞意，潇洒叩柴门。
世才无八斗，君橐少千金。欲审低昂处，空伤去住心。
急忆家园里，梅花满东亩。等閒看便过，不得诗一首。
马蹄清夜月，人影玉楼春。朝来池水皱，定有赋风臣。
天上河如带，盈盈落翠微。可怜中宿月，空照白猿归。
五老攒一峰，五峰尊一老。奚必商山翁，穷岩拾芝草。
中庭含笑花，花开何太早。花落日亦暮，安得人不老。
天上月如欢，月圆还月缺。侬如天上云，行则随星月。
万木一时暝，众峰倦无声。惟馀满湖月，半夜向山明。
水尽月还□，空摇幡不飞。自怜心转□，欲辨已忘机。
入谷闻空答，溪深六月寒。松风三十里，常作九秋看。
剑室双金龙，夜夜鸣中箧。不能青天飞，枉用张鳞鬣。
双蛾画不成，十五背娘行。独自摇兰桨，横塘月未生。
今日花始开，昨日花尚好。欲知花故新，但看蜂多少。
二月江南望，桃花烂似霞。人言桃叶渡，桃叶胜桃花。
一夜河冰合，舟行须日出。日出冰乱流，含风响萧瑟。
日日黄河曲，烟波一片愁。谁言渔父好，白首此孤舟。
薜荔本无根，似妾委君身。在地为地锦，在石为石鳞。
侬作月中兔，欢亦作蟾蜍。兔阴蟾蜍阳，长共广寒居。
为蕙不为兰，是侬甘自贱。祗恐花虽多，馨香有时变。
种蕙爱其花，种兰爱其叶。兰蕙本相依，春风莫私妾。
莫倾荷上泪，莫断藕中丝。丝是侬所吐，泪是侬所垂。
与郎如沓潮，朝暮不曾暇。欢如早潮上，侬似暮潮下。
三十六溪水，合为若耶流。曾经西子照，清似镜光浮。
白翠将红翠，双双花里栖。自怜毛羽好，日夕浴清溪。
妾为水中蘋，君作水中藻。一浮与一沈，花叶难相保。
久系怜瓜苦，无才荐玉盘。西风不吹落，留蔓到春寒。
春水连桃叶，垂杨满石城。兴亡无限恨，啼杀六朝莺。
雨中多白日，早稼最相宜。更喜林烟外，蝉声催荔支。
花落如流水，青春又一时。美人天上去，明月作蛾眉。
江北与淮南，相知亦不希。相知虽不希，莫念寒与饥。
梦中食君食，梦中衣君衣。安得长梦中，与君不相离。
相思夜不眠，衾薄寒初怯。可怜秋雨声，只在芭蕉叶。
日暮西风起，吹侬两泪飞。那能如白露，一路洒郎衣。
雪助湖光白，风开野色新。白鸥相识否，前度弄梅人。
白发惭春色，愁心似落红。葡萄君不醉，何以受东风。
春来始落叶，叶尽梨花开。有客凤城至，一花倾一杯。
地得南风湿，天含细雨寒。与君同玉簟，归去待花残。
白露纷如雨，林深落有声。蝶沾裙绣湿，花濯粉光明。
郎如木莲发，妾似水莲开。可怜花与叶，不得两莲来。
铜柱不妨折，折则交夷灭。铁船不可浮，浮则横人愁。
花练初著时，郎乘果下马。何处遣相寻，知在荔枝下。
欲雨鸟声乱，先秋林气清。叶疏桐见子，花重菊垂茎。
敢不窥园菜，贫家赖养亲。未能长抱瓮，殊愧息机人。
漂母元仙者，淮边俎豆长。英雄犹未报，一饭至今香。
英雄多误中，难息博浪沙。一奋金椎后，山河属汉家。
处士一弦琴，清含山水音。谁从鸾凤啸，识得古人心。
自有青溪客，梅花尽姓姚。罗浮千万树，开落向生绡。
白昼泉濛濛，乍看若烟雾。风吹忽倒飞，半挂崖边树。
桥下一飞泉，散为诸瀑布。泉界罗与浮，仙人不得度。
一朵朝来吐，闻香识是春。天将香所自，密与岁寒人。
谁道南无雪，纷纷作早梅。枝头有红翠，一啄一花开。
春入南枝早，含香不欲开。为天留一半，风日莫相催。
春来春不见，春只在香中。春与香无别，氤氲满碧空。
一花春已满，香外更无春。不是从清夜，闻香岂得真。
不须过隔浦，香自逐人来。多谢春风好，枝枝吹得开。
岁寒群动息，惊见早梅新。一夕冲冰雪，春光漏与人。
荣落虽无意，馨香亦有时。开从长至候，万物未曾知。
冰以寒风壮，春从何处寻。梅花知最早，天地此时心。
南国虽无雪，纷纷在鬓丝。梅花吾与汝，同是白头时。
寂寂空林里，花开若有人。夜深枝上鸟，惊出月光频。
一夕春风动，花开自不知。无人从太古，识得未香时。
叶尽花全发，枝枝透月明。影从人外散，香以夜来清。
未开香已出，静者以心闻。日夕幽窗里，忘情赖有君。
欲折枝高出，烟凝望欲空。光生三径月，香作一林风。
天寒香更发，花定不知寒。多谢风兼雪，吹花透肺肝。
花开罢读书，相对一冬馀。香使春风暖，氤氲满太虚。
相看忘语默，心以暗香通。不忍扃扉卧，迟回夜月中。
花以香为教，闻香每发机。春风如有意，吹入客心微。
夜半春风转，惊梅此水涯。吹开人不识，一一是心华。
春光才一点，已觉早梅清。不是香含吐，安知最有情。
夜来庭砌上，使我月明多。一片如冰雪，流光奈尔何。
长官尽奸富，为恶未渠央。各使金如粟，各使马如羊。
霜雪欺玄首，秋来见几丝。多惭明镜照，正是始衰时。
一水穿深竹，孤舟荡晚风。但沿明月去，忽与大江通。
可怜御沟水，一旦东以西。愿君弃小怨，出入还提携。
芙蓉三日醉，菡萏一秋香。白首难忘汝，相依此瘴乡。
枝枝白间黄，时至自芬芳。挹露采盈手，怜君此晚香。
花萎亦不零，叶黄亦不落。天与岁寒姿，霜露从相薄。
生长珠池旁，食珠如食米。日夕剖神胎，珠肉荐芳醴。
儿女抱珠筐，细珠弃不取。珠母肉微红，色似海棠乳。
烟雨催寒食，江南又暮春。可怜三月草，看尽六朝人。
方丈多花发，秋深恰似春。从师分数种，来伴坐愁人。
最是芙蓉好，枝枝拂镜斜。幸无头上雪，不怕笑人花。
花中谁得似，长是老来红。折取当明镜，衰颜欲与同。
一枝穿海棠，未开人不觉。寄语枝间禽，蕊香休乱啄。
谁知瀑布里，亦有一人家。多谢溪边鹿，来寻不食花。
东洞火痕多，温柔如水玉。秀色生文姿，为君日三浴。
流莺无事极，啼遍落花前。笑杀垂垂柳，临风只爱眠。
风露夜有香，知是幽兰吐。山人每不眠，闻香得深悟。
幽兰开向夜，风露自成香。欲得兰膏饮，穿林至石梁。
黄山携一笋，画出似奇峰。怪石平生好，于兹得次宗。
折尽东西柳，销魂自汉时。人言枝上鸟，总是一相思。
始知元气大，为水竟包天。一片洋船落，微茫在暮烟。
雨随云气去，雷逐电光来。为爱秋凉入，轩窗面面开。
先秋林叶落，片片作声乾。坐久生明月，苔花不觉寒。
溪鸣知水涨，木落觉山空。野鹿閒相过，黄花食一丛。
隔浦如烟雾，那知是月明。凄凉林木外，一叶亦心惊。
平生何所食，命寄首山薇。采义劳妻子，无端此乐饥。
一片空濛里，泉飞似白云。随风将落叶，总作雨纷纷。
生憎蕉叶大，受得雨声多。不寐思天曙，明灯在薜萝。
何处忘人世，平生此石床。秋来难出户，恐负菊花香。
云边风路小，雨外日光微。最惜横江石，无人作钓矶。
多难凭吾父，提携在梦中。此身能老大，不敢恨途穷。
清浅西南潭，白波跳霜雪。一片秋光寒，谁知是明月。
蟋蟀寒相语，声声有所思。思君似初月，相照未多时。
愿君似芙蓉，不食犹可衣。芙蓉且有实，一一含霜肥。
红翠双入帘，知自罗浮至。口衔麻姑书，催我营春事。
鱼脍宜生酒，餐来最益人。临溪亲举网，及此一阳春。
负杖还墟落，韶光正及春。涧花欣有主，山鸟喜无人。
君在黄山口，桃花十里长。不知溪上水，流得几峰香。
炎海少秋霜，叶红因客泪。因风片片飞，飞向江南坠。
春来只烟雨，何必更留春。啼乌声声恨，情多太管人。
春色已牵肠，何须柳带长。海棠经泪洗，花白似秋霜。
高卧不知处，花含古洞春。白云来借问，三诏彼何人。
桃叶三春好，桃花复似霞。君心爱桃叶，不肯爱桃花。
采花莫采叶，采叶恐伤藕。藕中多乱丝，缠绵那得久。
莲白多生花，莲红多生子。采白莫采红，留红在叶底。
子熟无饥凤，枝枝坠露清。只须三两叶，便可作秋声。
珊瑚亦作林，红绝知三岁。自红开至黄，不忍离头髻。
藕行元有路，深浅总耕泥。摘叶能伤本，田田开未齐。
不见园中树，花开只在枝。枝间结红豆，一子一相思。
不及莲根好，泥中得偶生。鸳鸯花叶下，双宿到天明。
花朝花已尽，祗有绛桃肥。梅子青青好，流莺打不飞。
一峰一回顾，知尔下山时。数遍东西谷，中峰不可知。
雨馀苔藓上，泥以燕衔香。一片馀春色，依依在画梁。
大小花含笑，风吹祗半开。幽香如夜合，一朵入窗来。
携手南山阳，采花香满筐。妾爱留求子，郎爱桃金娘。
蚕蛾多食叶，赢得腹中丝。辛苦得成匹，缠绵无尽时。
蟾蜍月中兽，生与嫦娥居。多谢思君夕，流光满玉除。
暮来妆阁冷，风使雪花多。若作春杨柳，当如飞絮何。
雄兔在月中，雌兔长相望。月中不顾侬，孕子何由两。
为客寡欢娱，女爱移男爱。感君弃馀桃，多情不好外。
小妇不长妾，大妇不长妻。人生各有命，贵在与夫齐。
未出疏林外，幽香在薜萝。夜来全不见，却恨月明多。
白头无一可，幸未愧梅花。冰雪同枯槁，无心任岁华。
却嫌暄暖甚，未腊已开残。么凤莫收去，留香过岁寒。
亦知花定落，不敢恨东风。苦是馀香在，魂消一片红。
故人惟汝在，不道是瑶华。香外无知己，氤氲自一家。
蝴蝶亦有花，鸳鸯亦有草。花草总芬芳，要郎置怀抱。
古渡从桃叶，沿洄到夕阳。青溪三十六，曲曲是愁肠。
郎去不知还，风帆疾如马。愿似鸳鸯鸥，随潮时上下。
敲泉惊宿鸟，乞火动邻僧。无与共吟啸，呼猿下古藤。
柳花下阶砌，衣动香氤氲。蝴蝶不相识，亦来衣罗裙。
天风争顺逆，人事有参差。昨我停舟处，知君得意时。
连夜深山雨，春光应未多。晓看洲上草，绿到洞庭波。
步月下庭除，萤飞花影侧。露下不知寒，鸣蛩动秋色。
步月下庭除，青苔印鞋湿。行吟月转西，觅句还独立。
片帆天际阔，落日远山青。隐隐风前笛，行人不忍听。
茅檐绝低小，一载住农家。照影西塘水，贪看日易斜。
长夜悄无人，独坐伴孤影。天高河汉繁，露湿衣裳冷。
商声西南至，崩腾奔万马。直疑寒雨来，急垂重帘下。
人对落花愁，我对落花喜。飘却一树红，收来万颗子。
露浥黄花润，霜淩红叶稀。白云依岭宿，翠羽掠波归。
高槐落叶深，瘦菊新苞冷。夜雨怅秋怀，孤灯照心影。
花月春仍丽，风云秋自清。晚怀弥涕泪，何处著幽情。
西风犹未劲，衾枕已生寒。窗外幽蛩泣，秋心与共酸。
门外涨春溪，美人弃脂水。花间一滴露，蜂蝶争不已。
老惜流光少，挑灯读新书。邻家美少年，日日学宰予。
弃儿神焉附，必学先无我。心手久相师，公到始能可。
老与病为俦，贫惟诗作友。孤灯吟夜深，寒雨泣衰柳。
向晚贪眠早，二更清梦回。屋明知月上，窗动觉风来。
天外斜阳晚，窗前树影迷。寒风吹不息，群雀避枝栖。
高楼欣薄暮，团扇拂清风。排牖槐阴绿，遥山夕照红。
浊酒不取味，素琴无复弦。何须更清论，相见自萧然。
浩浩阳春发，杨柳何依依。百鸟自南归，翱翔萃我枝。
常恨言语浅，不如人意深。今朝两相视，脉脉动人心。
石上生菖蒲，一寸八九节。仙人劝我餐，令人好颜色。
隔江岚翠重，高寝画图展。疑是仙人居，蓬莱水清浅。
萧条秋雨夕，苍茫楚江晦。时见一舟行，濛濛水云外。
一节复一节，千枝攒万叶。我自不开花，免撩蜂与蝶。
养鸡纵鸡食，鸡肥乃烹之。主人计固佳，不可使鸡知。
春梦随云散，飞花逐水流。寄言众儿女，何必觅闲愁。
江水绕孤村，芳菲在何处？春从啼鸟来，啼是春归去。
颇忆家山好，去乡兹六年。此间行乐地，小有洞庭天。
少闻鸡声眠，老听鸡声起。千古万代人，消磨数声里。
借问天边雁，关程千里馀。来时经帝里，可有寄侬书。
飘然尘外人，一笠千山雨。身似孤云闲，悠悠任来去。
六十年中事，伤心到盖棺。不将两行泪，轻向汝曹弹。
儿兮依其母，母乎爱其儿。一朝羽翼全，那料南北飞。
枚笔太纵横，惊涛纸上生。天风吹倒卷，万里海波平。
山高每出云，有寺在山上。谁向寺中游，白云自来往。
高人读道书，兀坐千峰里。双鹤暮盘云，影在寒潭水。
寻山凭一杖，芳草绿萋萋。花落无人管，春深叫竹鸡。
鸿鹄举四海，雁鹜争稻粱。岂不号同群，所愿非一方。
两岸层层嶂，孤城面面山。横襟凭一叶，睥睨洞庭间。
青青长信草，无意学逢迎。不厌凄凉地，春来还自生。
乍散还乍聚，疑烟复疑水。清光出云中，皎皎如初洗。
片片浮云去，愁人正望乡。东风吹送汝，几日到咸阳？
雪尽群峰出，江空一月浮。清光流不去，偏照异乡愁。
涛涌千层雪，江飞万缕烟。雨余山欲暗，赤壁夜停船。
喜雨催花开，怨雨催花谢。问雨雨不知，花开花陵藉。
落花飞满衣，似有留人意。何处无情风，依然吹落地。
隔户度轻砧，空阶鸣络纬。此处少梧桐，不知落叶未。
潮上扉平水，乌啼月满街。一声桡响处，晓梦落秦淮。
春归春便归，莫更留春住。回首五十年，颇恼春相误。
春归春径归，归说有馀情。还从清梦底，唤我树头莺。
有愁不带去，无愁何送来。倚栏痴儿女，落月尚徘徊。
万壑晨云白，联翩出岫扶。不知为雨后，还到故山无。
歧路不相识，一言倾寸心。赠君腰下剑，不在直千金。
送君山中居，忆君山下路。此夕独徘徊，凉风起烟树。
卖去结绿珠，独上流黄机。织成双鸳锦，谁家作舞衣。
镫火半明灭，停梭闻叹声。谁知蓬鬓影，旧日亦倾城。
渐觉铅华尽，谁怜憔悴新。与余同下泪，只有镜中人。
春风吹明月，夜落梅花里。相对两忘言，清香淡如水。
雷火烧青林，海风吹欲暮。溪云不得来，雨声隔烟树。
愧此尘中人，来访山中客。相见了无言，笑指春山色。
片云如断山，半掩林下宅。前路荷锄归，时逢采芝客。
自君之出矣，不复理朱颜。朱颜为谁好，对镜空自怜。
自君之出矣，不看高楼月。月缺有圆时，人生长离别。
自君之出矣，寂寞酴醾架。妾自看花开，妾复看花谢。
秋殿闭空香，天风吹高岭。身立松景寒，目荡湖光冷。
独立意何如，爱煞秋光好。新霜催黄叶，斜月衔山小。
云去山色青，云住山色白。去住云不知，空山自成色。
爱钓非爱鱼，无鱼心已足。闲把一竿行，迥塘泛秋绿。
采采复采采，柔条与老枝。浑忘纤手破，只是怕蚕饥。
不惜辛勤饷，终朝更达晨。他时成锦绣，知上阿谁身。
黄叶一天秋，青山百尺楼。楼头旧时月，夜夜照江流。
我从峡中来，君向峡中去。若听清猿啼，是我来时路。
长桥跨通川，明星动川底。风吹桥上人，云随衣带起。
春雨止还落，故人迟未来。可怜花落尽，不共一尊开。
送尔还乡去，西风作意寒。人家如我问，莫道客衣单。
望去翠无门，踏之云有级。山僧欲掩扉，客随孤鹤入。
人怜渐憔悴，壮志犹轩举。揽镜忽愁生，心知口不语。
月落江烟昏，孤舟趁潮去。忽闻鸡犬声，知有人家住。
庭树暮栖鸦，秋风入楼角。谁遣落叶声，空闺先独觉。
湖干秋雨歇，湖上秋山碧。为访素心人，苔痕染双屐。
兀坐浑无赖，秋心何处同。无端万杨柳，都在月明中。
遥山开晚晴，空翠来未已。一鸟步斜阳，自饮寒江水。
日饮长江水，谁知江上心。烟波渺无极，只为别离深。
山翠罨檐流，溪光入户浮。一林花影静，人在月中楼。
秋霜下南国，红尽江边树。终日不逢人，十月剡中去。
鸡鸣窗欲白，无计留君住。纵使后当来，何如今不去。
不雨怜生草，曾亲撷翠人。林塘三百步，车去竟无尘。
寂寞园中树，飞花委绿苔。春风易吹落，何似不吹开。
寒风吹客衣，落日随归犊。古径踏松花，疏烟斜野竹。
雨泣枝上花，风搅丝边絮。之子期不来，点点鸦飞去。
茅檐一夜雨，农家百万粟。清晨荷锄出，长歌绿水曲。
仗剑天下游，延津不可渡。不平事尚多，莫便化龙去。
折尽杨柳枝，绾尽杨柳丝。与郎作叵罗，绾郎无别离。
昨夜一花飞，今朝一骑归。归飞如有约，辛苦是春晖。
前殿承恩者，而今宠亦衰。妾颜犹未改，惟有镜台知。
天上止一月，自可印千池。那用凿邻壁，光辉共有之。
百折终归海，徐之浊亦清。如何微搏激，便作不平鸣。
同是中朝彦，奚分蜀洛为。不须更相竞，都在党人碑。
冠爵通津古，谷寒雀鼠空。前山绝顶处，危塔矗云中。
然镫绣佛衣，偶制万年字。停针梦九霄，枕上铜驼泪。
有人亦自芳，岂必恋空谷。弃置乃偶然，天命期无辱。
寒花有晚节，犹伤天地秋。虽各一时秀，论心耻与俦。
无水乃云钓，有才只负屈。纵已陟林端，求鱼奈缘木。
春来何足乐，春去未尝悲。别有关心事，旁人那得知。
坐久明镫乱，寒风入彩帏。阑干七十二，何处笛声飞。
自君之出矣，鸾镜不曾开。思君如璧月，皎皎照妆台。
红叶恰翻阶，露气晓如沐。山雨忽欲来，新香时断续。
浓抹千条绿，春残未肯收。杨花轻扑处，漠漠使人愁。
欲折亭亭节，斜侵苦莫饶。不曾留一点，惟觉韵潇潇。
秋空木叶寒，日落湖云冷。微雨滴梧桐，安知别离恨。
黄菊萧疏放，重阳风雨哀。登高何处是，白雁故飞来。
日色满窗红，鸳鸯睡枕同。披衣将欲起，又怕隔帘风。
经年别思多，得书才尺幅。为爱意缠绵，挑镫百回读。
西风吹木叶，万户动寒砧。静院凭栏久，愁心无限深。
送君入楚江，悠悠归路长。一去隔千里，魂梦伴潇湘。
远游那可了，坐惜红颜老。花开隔岸林，目断江南草。
帆挂清江迥，连天秋水长。烟波千万里，何处是潇湘。
漫道秋风好，秋风易白头。空庭黄叶落，叶叶是离愁。
侬住长千里，离愁动隔年。生憎门外柳，不系九江船。
白露澄清夜，遥空月似盘。庭阶流素影，玉户不知寒。
孤舟暮归去，别路江南树。烟外有钟声，故人在何处？
水面光初乱，风前影更轻。背镫兼背月，原不向人明。
尺素初题罢，轻罗泪未干。离愁不堪寄，聊复报平安。
兀坐觉宵沈，萧骚竹风发。雪意到残镫，虚窗半明灭。
不觉春将去，天涯人未还。可怜巾上泪，点点尽成斑。
落日乘潮去，荆歌戏采莲。相逢娇不语，佯笑堕花钿。
夙昔爱琴鸣，流泉指下生。子期今已没，谁听断肠声。
午梦初残后，纱窗独坐时。卷帘归燕疾，堕地落花迟。
山月瞰长空，泠泠十指中。成连沧海上，千古叹高风。
时回春日暖，晴看柳垂金。绿叶和风放，新枝拂晓禽。
去家三百里，回首一千朝。无限白云恨，秋风长短桥。
久雨窗明暗，秋云去复还。风泉堪倚槛，尽日听潺湲。
一水依秋碧，孤松夹岸疏。涛声来雨后，远籁在风初。
月明觉秋冷，人定觉秋清。帘透疏梅影，无花亦有情。
堂堂春不住，片片逐花飞。惟有红襟燕，雕梁尚语归。
游丝和絮乱，啼鸟恋花稀。长昼原如昨，春从何处归。
春日正迟迟，当窗理彩丝。鸳鸯慵不绣，祇绣女贞枝。
素娥新出貌，掩映照池塘。不识清辉影，心疑月有双。
痛极疑非痛，悲深似不悲。无端肠断句，刻刻上心来。
溪暗闻流泉，月黑不知路。时闻出涧中，幽禽学人语。
我慕水中莲，慕其心独苦。清泉知汝深，相照各无语。
望望楚天云，月坠秋江冷。帝子魂不来，为写一枝影。
夜静镫尤晴，更深月倍明。秋风吹雁过，忍听两三声。
江云不在树，春浦远无舟。悟得天然意，花飞水自流。
霜信催砧急，寒闺寄远时。料应孤客梦，付与枕函知。
思亲眠不得，起坐夜三更。月照一庭白，慈乌故故鸣。
雨细愁难洗，风寒夜未眠。坐听更数转，烧烬博山烟。
新月明如镜，镜复如明月。愿作明镜圆，莫作月常阙。
独坐南窗下，初晴月倍明。云中新雁唳，却作故乡声。
浅映眉如敛，浓拖眼欲迷。行人休便折，留覆短长堤。
如何离别意，相对转无言。回首沧江上，烟波易断魂。
秋风满襟袖，归棹洞庭阴。一醉写疏影，岁寒盟此心。
岩上草色肥，岩下水流急。策杖上岩颠，山空人独立。
行到无人处，山深云更深。一泉藏众石，悠然见古心。
夜枕时有声，乘月披衣起。江空寂不闻，芙蓉滴秋水。
秋气晚馀寒，清光万里宽。天风如可惜，吾意欲乘鸾。
此君在今日，大觉无不可。风雨震诸天，空山自龙卧。
石抱太古春，花作香雪海。不知天地心，倚杖空山待。
六国不帝秦，赖有布衣在。怀古独登台，斜阳满东海。
有士五百人，岛中犹可国。何事奉头来？秋风洛阳陌。
南楼凭几坐，过雨又潇潇。有味青灯夜，为予破寂寥。
潮去送郎去，潮归郎不归。何如潮有信，朝去暮归矶？
海天悬北斗，下照七鲲斜。阴火燃深夜，鱼龙自有家。
秋在梦中尽，人疑天上行。与君处处别，不似此时情。
大耿初落落，其志竟能遂。谁知小儿曹，而乃有大意。
翡翠环，葳蕤锁。飞絮入帘春已深，闲花背客娇无那。
燕剪长，莺梭短。人静绿窗花气寒，园亭付与痴云管。
今夕独何夕，金粟灿银台。红袖不忍剔，喜卜远人来。
水浅天亦浅，山深路亦深。醒来欲续句，梦景渺难寻。
何处木犀植，风吹断续香。香无今夕异，重桂坐高堂。
三朝坐甲帐，十载雪霜寒。瑶台此中是，何处学骖鸾。
园林新霁后，一抹夕阳留。无限青山色，都收竹外楼。
遇方亦成圭，石际一泓注。不敢漱吾齿，上有徐凝句。
舟速因风便，好如箭脱弦。于今又有水，凡事在皇天。
征诛当有兵，安韩可无耕。筹画寓农计，开疆千古名。
望春春不来，留春春不住。林外桃花飞，片片逐红渡。
峭璧蒙茸绿，天然列画屏。夕阳残照里，添得十分青。
思君惊妾梦，梦觉妾孤眠。孰惹思君意，哀鸣雁避弦。
舌耕初放暇，已是卖联时。履袜新正计，工谋润笔资。
青云招不来，白云留不住。我欲赋停云，云停渺何处。
宿雾薄东溟，鸿濛一气青。波间升晓日，万象尽流形。
尔乃九皋禽，青天碧海心。可怜馀瘦骨，懒向海天吟。
春夏秋冬客，琴书剑佩身。江湖劳卖拙，辜负故园春。
海云生极浦，山月照边城。侍坐清宵永，时闻画角声。
山静斜阳冷，松寒欲化龙。洪涛时在耳，零落几声钟。
天际半规月，阶前独立时。霜风快如剪，不得断相思。
山山浮翠远，处处落红深。独立柴门外，长歌托素心。
梦蝶人何在，空馀此地名。只今芳草绿，千载有馀清。
万缘空了了，诗酒未忘情。寄兴青云外，琼楼开玉京。
诗酒含生意，都因凿窍忘。至人心若镜，应物绝迎将。
倚筇流水外，相对暮山青。月照芦如雪，风吹荻一汀。
月射阳精耀，星分日气光。至人凌倒影，夜夜月辉扬。
智极三天数，胸藏万卷书。诚明理尽彻，仰企石斋庐。
学探贤圣域，秀节更能贞。天盖楼前月，长悬一片明。
山耸千重绿，堂开一镜明。读来书几卷，坐到月三更。
月落江含白，更残雾捲风。烟消天气赤，海日一轮红。
好鸟时时过，柴门日日关。苔青从雨长，花闹任莺喧。
月过山移影，风来韵有香。曲栏花正吐，一院露华凉。
秋水连天碧，红云接地阴。凭栏时一望，岛屿共浮沉。
梦中游八极，悟景到三天。始探蓬壶事，翻惊日似年。
若有神阴告，都缘思虑深。欲穷三圣业，须尽一生心。
月皎寒潭清，夜深秋露白。骊龙自在眠，云影荡天碧。
落花窗外舞，疑是雪飞时。刚欲呼童扫，风来去不知。
石压蛟龙宅，林生虎豹风。行行瞻马首，何日复旋东。
雾重晓风轻，山高残月午。笋舆不逢人，时时落林雨。
平生稷契志，漂泊几曾酬。溪水犹前日，草堂空自秋。
欲暝疑将曙，凉春似早秋。青山独归处，花暗一层楼。
草长兰弄影，莺语蝶飘魂。一亩凄凄水，斜阳却在门。
一饭原无重，千秋独有君。三齐如不显，空自饱王孙。
虫语响空阶，高梧落疏影。秋夜月华明，独照孤帏冷。
郎爱蕙草花，花多恐难久。妾有幽兰香，愿君莫去手。
明月浸疏桐，空阶虫语响。伏枕梦不成，凄其动远想。
閒夜步苔阶，一身万里客。明月照我怀，顾影长太息。
行步望前山，白云若堪把。入云不见云，白云在山下。
芳树郁晴轩，山禽相聚语。树里白云来，轻风复将去。
积雨溜阶除，临轩玩新霁。幽鸟不惊人，飞来啄山翠。
空山气候清，夜深人未寝。流萤入座来，忽觉衣裳冷。
霜叶灿朱霞，溪水相映带。水上多白云，人家白云外。
野树著新霜，青黄映窗左。归鸟栖复惊，山猿窃岩果。
朝出雅初鸣，暮归日已暝。清梦不离山，还踏苍苔径。
汗漫恣幽寻，峰林相蔽隐。隔浦见炊烟，知有山家近。
老树出颓垣，客至雀惊起。僧雏款禅扉，烹茶掬溪水。
山老骨磷磷，水清石楚楚。明月下渔舟，野烟生极浦。
虚室闻空香，窗前落溪水。相对两忘言，坐看山云起。
夜雨洒山斋，幽人入虚听。朝来启户看，落花满苔径。
疏雨过空阶，暮禽将侣去。野云不归山，夜宿檐前树。
秋宵万籁清，天地归真静。一灯对古人，默默自深省。
扃户少人踪，苔痕厚阶砌。山鸟爱幽居，衔花落苍翠。
兰香发芳春，春归香欲歇。佳期久已悭，独立庭前月。
石冻流泉细，林枯落叶乾。扶筇过鸟道，风磴入云寒。
相逢应未远，何事转凄其。才得与君遇，冰霜又别离。
携杖石桥东，松风起幽听。白云满空山，谁识幽人径。
鹿门空有约，林虑旧山孤。何处寻真隐，人间见画图。
水净白沙明，花满江村路。策杖入修篁，清谈坐深处。
破山唐代寺，潭影浸禅房。偶共高僧坐，閒云满石床。
复岭连云暗，孤帆入雾低。数家烟火处，遥在小桥西。
君心何绝决，我意复冥冥。秋雁天涯去，关山黑复青。
帘箔何空明，差胜侧理纸。只愁燕误飞，剪取西江水。
食古须能化，饮香年复年。蠹书不蠹国，何愧守残编。
诗书本不腐，何自有虫生。力能破万卷，厥罪比秦坑。
力如虎尤猛，心比石还坚。以此威弧矢，何愁不应弦。
丹桂犹留种，黄金不可求。望君南浦尽，心事两悠悠。
茅屋两三间，云横千仞山。西风下残照，烟水片帆还。
扁舟泛五湖，倚棹望越都。嗟哉吴西施，不及秦罗敷。
桃叶几时去，桃花今尚开。只馀溪上水，曾照美人来。
古殿开孤岫，疏林带远岑。伊人在何处，秋水碧云深。
空谷寂无声，春风从东来。伊人在何处，山花空自开。
东风吹落花，落花逐风去。可怜一片红，飘零竟何处。
雪冻山上云，雪埋山下路。空山寂无人，寻梅在何处。
河上雨初过，风微起细波。徜徉不归去，为爱晚凉多。
我正寻春去，春风向我来。妙香时断续，何处野花开。
写兰不求似，不似亦非兰。似与不似间，素心千古寒。
轻风扫绿苔，为待故人来。展榻启明窗，小园花正开。
不见种花人，花落纷如雪。红雨滴青苔，点点胭脂血。
碧落群嚣静，清光一片寒。不知深夜里，耐冷几人看。
鸡鸣晓渡关，鸟楼夜系狱。长歌招和魂，一歌一声哭。
海上青山在，天边白浪多。东南陵谷后，无复汉槎过。
长天千里尽，斜日四山衔。片片浮云影，依然故国帆。
苔残千尺壁，树落万年皮。月黑天阴路，空山啼怪鸱。
见说江南好，谁知海外奇！一天环一岛，万嶂碧琉璃。
年来沧海浅，津路亦生桑。万点鲛人泪，明珠夜不光！
一水入东吴，吴中旧有都。武昌鱼味好，莫羡四腮鲈！
催敲来种花，千株万株列。白是千人脂，红是万家血。
回首万里路，途长日西暮。翼短不能飞，栖栖向何处。
将欲哺尔雏，何当觅雌乌。凄凉华表影，萧萧白杨孤。
深山落微雨，一夜响空涧。晚起开僧窗，濛濛烟未散。
溪水淡空山，古木闻樵唱。山深不计年，岭梅寒欲放。
茅檐飞细雨，爽气乍侵人。移榻临窗坐，诗怀自觉新。
近春贵能乐，近秋贵能哀。所感自不同，执一真庸才。
六代竞华腴，中尚含古意。秋水濯芙蓉，我爱天然丽。
江南梦回晓，客似倦飞鸟。春水碧于油，底事归舟少。
野水渺无际，斜阳对客愁。芦中有穷士，此处泊孤舟。
古寺藏云里，遥遥何处钟。携筇欲相访，尚隔两三峰。
南浦多别离，行人去相续。杨柳不知愁，春风依旧绿。
残灯摇瘦影，冷雨掩重楼。为有还家梦，翻添一段愁。
秋风摇碧草，寒雁数声悲。不忍登高望，凭栏双泪垂。
生小爱聪明，转被聪明误。最巧是天孙，银河不能渡。
斩却长桥蛟，射杀南山虎。我行方读书，父老何须苦。
朝暮何所事，悠悠对香山。香山长向人，行人乃暂还。
瓣香奉古人，乞灵策情我。灯下展残编，泪痕昔曾堕。
鸟语情如诉，蛩吟怨未休。若求均苦乐，倒不转春秋。
先存爱物心，去私不假斧。先存爱己心，急公怕闻鼓。
雨过夕阳红，云容画秋意。深林寂无人，松竹滴苍翠。
画阁隐斜晖，雕梁燕未归。新雏方待乳，何忍下帘帏。
八月当秋社，儿童报雁来。稿砧相别久，莫是有书回。
一路经行处，烟深雪未消。不知春远近，相约过溪桥。
灯青影入帏，月黑凉侵户。一夜碎秋心，廉纤窗外雨。
新秋天意作，疏雨晚来歇。檐溜时一鸣，虚庭滴残月。
崎岖乳山里，行倦枕石眠。归途浑忘却，坐对夕阳烟。
雨后散流霞，云凝山半遮。幽人无别事，独坐数归鸦。
倦棹载书归，江帆带夕晖。山人无别事，排日白云围。
佳诗有画姿，我画愧无诗。有诗方有兴，非是故稽迟。
偶画忘工拙，佳诗任细敲。莫将诗誉我，过誉转疑嘲。
欸乃一声幽，两岸浮众绿。风来水面馨，诗怀不自束。
地寒无牡丹，芍药称奇绝。有花亦无香，开俟天中节。
百鸟声俱绝，长空月正横。窗前如白日，云尽倍光明。
细雨窗前落，刚逢四月朝。无边生众绿，瑟瑟上芭蕉。
一曲琵琶怨，伤心别汉宫。回头望故国，日暮白云空。
节已重阳近，登高共举觞。茱萸应遍插，菊放几枝黄。
倚杖出岩扉，秋入荷衣冷。清风吹柳条，素月照松顶。
万古中秋月，年年看煞人。沧桑知几变，月色总如新。
昔作骚人佩，今为处士栽。虽非空谷比，亦是少尘埃。
古集荒如此，行人过亦哀。春风如不及，桃李一时开。
烟霞留过客，日月促乾坤。今古山如此，登临几换人。
岁晏桃源行，源上空人家。我欲于此石，洒墨成桃花。
当闻酒仙语，爱酒不愧天。胡为群仙谪，一往八百年。
何年片墨悬，磨人自今古。文字障未空，山水亦良苦。
伊人云逝矣，晚对淡烟横。万古心安在，君听欸乃声。
春至百花开，无花亦不恶。欲知天下秋，风前一叶落。
遥望层楼丹，飞霞错如绮。斧凿岂人工，号曰天然子。
峨眉积雪中，突兀天之半。不知何代人，见此白石烂。
好云停屋角，初月上浮图。坐听一声雁，庭空秋有无。
千树宫墙柳，万朵道旁花。折柳在侬手，花飞到谁家？
采采江水滨，荷花照脸新。莫愁西日晚，明月解留人。
玉阶无人行，徘徊玉阶侧。皎皎明月辉，照见妾颜色。
高阁临溪水，薄暮轩窗开。不见庵中僧，微雨潭上来。
有酒赏重阳，无烦白衣至。恐惊邻舍翁，谓是催租吏。
人道横江恶，侬道横江好。不是浪如山，郎船去已早。
折取烟中枝，千丝与万丝。人从此时去，却向何时归。
别路风光早，江南芳草天。人心似春色，千里逐君船。
枫落早鸿过，洞庭无限波。相望终不见，只是白云多。
隔岸疏钟动，平林宿鸟飞。夜潮随月落，小艇带烟归。
莫怨春归早，花馀几点红。留将根蒂在，岁岁有东风。
僧罢夕阳钟，客怀正孤绝。山鸟下空林，自啄茅檐雪。
挟策长安去，谁怜行路难。恐伤游子意，别泪不轻弹。
瘦菊依阶砌，檐深承露难。莫言根蒂弱，翻足奈秋寒。
天外鱼书绝，征人岂念家。可怜小儿女，夜夜看灯花。
桥畔闻鸡起，推篷看女山。故人真面目，云气合离间。
百舌五更啼，啼声惊绣闱。王孙归未得，芳草自萋萋。
天上星辰合，人间乞巧时；自嗟方识面，已赋别离诗。
朝过长流水，暮过长流水。流水流不休，行人行未已。
仆散惟余犬，囊空剩一弦。秋风吹五柳，庭树乱鸣蝉。
山色半天青，入山忽已失。惟见水中山，苍润岚可悦。
塔影森龙角，乘空尺木闻。宵来行雨足，神物自凌云。
不记几年别，相看鬓又新。匆匆言不尽，先问白头亲。
未到偏崖时，心欲寻别路。既过偏崖时，行行屡回顾。
旭日含新淑，春光覆满屋。东皇转岁华，融气杂山谷。
藻密行舟涩，湾多转楫频。帆悬风正处，烟火近通津。
夏早日方长，南风草木香。清凉飘御扇，荒刹得恩光。
持身崇孝理，清净契真如。岁久开金寺，时来降玉舆。
蝉鸣槐叶绿，鱼跃芰荷风。太液临斜景，参差更不同。
苍松卧如龙，蜿蜒鳞鬣古。肤寸起山云，用汝作霖雨。
西风吹长林，木叶响如雨。起视山月高，浮云无一缕。
驻辇相风竿，临书羡五传。情澜分暑节，疏爽须葵扇。
三驱一面网，雉兔正堪肥。弦响无虚落，日暮即收围。
爱竹为长绿，南方已满林。乔松分路侧，并作映江浔。
寿比青松愿，千龄叶不彫。铜龙鹤发健，喜动四时调。
雨后云峰澄，水流远自凝。岸花催短鬓，高年寸寸增。
寻幽来阁中，万象俱寂寂。山僧晚未归，涧水时一滴。
绿暗正红稀，庭前夕照微。怜他新燕子，日日学双飞。
空山杳无人，幽花吾媚汝。九州欲贻谁，莫折一枝去。
藏山尚可负，何况藏此舟。愿乘六气辨，元化以为桴。
花底无心鸟，春来百种鸣。朝朝老屋外，如和晓吟声。
泛泛到中流，蛟龙吹浪起。将身托轻舟，与汝同生死。
云水一千里，苍茫落照馀。鸟飞不到此，乡信付双鱼。
日落长亭晚，郎行妾独返。春草妾不如，送郎千里远。
密树荫清池，鱼乐君知否？平生江海意，一试钓鳌手。
寻春过小桥，杨柳青如许。黄鸟不依人，却坐高枝语。
海外无鸿到，鹰飞春已残。中原人不识，认作雁行看。
茅屋依青嶂，柴门掩绿苔。万竿修竹里，日暮一筇来。
不闻欸乃声，但见山水绿。烟雨昼濛濛，人在青溪曲。
恨我心何忍，抛离白发亲。一年春又尽，犹作未归人。
薄暮雨霏霏，寒鸦几点归。尚留空外影，远浦度残晖。
萧条瘦菊英，尚耐西风冷。岂我不如花，未堪当此境？
乡思知多少，残檠半灭明。客居原寂寞，祗有夜虫声！
曲折入幽径，石畔起孤亭。水已僧眼碧，山亦佛头青。
湖在山头巅，寺在山腰里。寺下又有山，山上还有水。
在山泉水清，可以濯我足。何日再来游，梦绕鼎湖曲？
玉宇月将落，银河星欲无。一声催晓角，风雪满征途。
往事渺如烟，登堂增百感。江上几诗人，零落气为短。
难波存古谊，别绪涌心头。待到明年健，名山处处留。
万壑千岩里，声来何属钟。林深不知寺，总被白云封。
寒山石径斜，行歌遇樵者。黄叶一肩挑，冲云归去也。
鸟啼元夜静，斜月过寒井。何处咏花人，寒灯落疏影。
雨暗虚庭竹，烟荒堕石苔。归鸦栖不稳，飞上短墙来。
斜阳淡远林，溪云散空谷。山僧暮不归，微雪入寒竹。
江天夜云静，斜月飞孤景。独鹤横江来，高寒数声迥。
可人期不来，天寒日复暮。徙倚下庭阶，回风动芳树。
野水静不流，孤云澹无既。独鹤夜飞来，远带高寒气。
秋光入林薄，野桥秋水生。不见买山人，山与斜阳平。
孤村带层阜，野水生黏苔。老渔寒不归，秋阴潭上来。
春风驻芳陌，天光照吟魄。渡头双白鸟，惊人入空碧。
扁舟来往处，相望水边楼。欲住榜人发，回头烟树秋。
将叶作团扇，那愁风雨多。空留一腔丝，脉脉诉微波。
虚庭半苔藓，访旧泪盈怀。野庙多风雨，无人绿上阶。
折花玉阶前，簪上同心钗。安得花下风，吹梦入郎怀。
君去长河湄，但愿无风波。妾命非天孙，不敢怨银河。
雨凝辟寒香，不出房栊閒。妾泪化成雨，离居当来还。
人间复何世，风雪早寒天。满地江湖晚，苍茫独钓船。
欢来惜夜短，欢去愁夜长。侬心自长短，不敢怨流光。
魏晋漫相禅，桃花仍故颜。遗民数行泪，随浪到人间。
相送情何极，长亭更短亭。分湖望不见，帆影落空暝。
红叶湿枝头，绵绵雨未收。卖花人不见，寂寞酒家楼。
紫衣而雪肤，芳甘微带酸。我最喜芒及，人言性近寒。
阴阳为之炭，不亏亦不盈。已余幽忧疾，始信泉有灵。
溪声使人静，鸟语引熟寐。风从前山下，尽带松竹气。
笔工亡古法，但于俗书宜。龙蛇入吾手，毛锥空尔为。
微雨洒复止，春山人独行。西湖知不远，照眼小桃明。
春暖桃柳新，六桥多士女。祇愁风雨来，路长奈何许。
渐与诸峰熟，又怜湖水妍。湖山岂识我，欲去莫流连。
风雪晚可惧，去京犹百里。局促辕下驹，潦倒车中士。
扬州在何许，帆影乱烟树。南风且莫尽，我欲过江去。
秋风入庭户，豆实自离离。寒来吾事就，霜露空尔为。
楼中独夷犹，坐阅千帆过。向夕风掀天，何人歌楚些？
天公办一雨，巧与吾意合。倚柱复哀吟，风霆殷相答。
积铁黯然流，驾霆与之骋。时有片云飞，茫茫带孤影。
视海为吾地，方能守此州。可怜壮士泪，空作接天流。
星辰在其上，波涛在其下。碧落浩冥冥，海心玩秋夜。
雾起江旋隐，云横月自华。何人念秋柳，疏影尚夭斜。
太白明，北风作。江中飞浪高入楼，不似羁人怀抱恶。
峰明月未上，流碧满庭除。空山独吟人，百虫来合余。
夜色不可画，画之以残月。幽人偶一见，复随清景没。
哀吟更谁和，俯见孤影兀。我已专溪山，从游惟片月。
残霞红满天，微月澹不耀。岂知人定后，耿耿方相照。
人起鱼皆惊，灯休室如昼。素娥何所苦，顿比前宵瘦。
万树饱经霜，千峰留夕阳。摩挲看山眼，莫负好秋光。
风从北来寒，吹此一街月。道人默倚楼，手理冲冠发。
南行天转凉，向夕海愈绿。成连去何之，风涛自终曲。
园岂埋香地，梅为感逝花。有人忆花影，无语自横斜。
晓雾殊未明，坠月欲无焰。楼头弹指人，忽有山河念。
既以断为连，复以斜为正。字字巧相衔，得之法当圣。
春风杨柳新，湖水净无尘。桃李谁争赏，长安多丽人。
温公有至言，茶新墨惟旧。半笏能返魂，隐几梦元祐。
往往庭花发，看看二月空。百年有春梦，春梦未能同。
雪似山之衣，云似山之冠。修洁复修洁，容君面面看。
横度天山去，横度天山归。瑶池在何处？白云来去飞。
慷慨歌燕市，从容作楚囚。引刀成一快，不负少年头。
梅花有素心，雪月同一色。照彻长夜中，遂令天下白。
高楼举目望，咫尺天涯间。百唤无一应，谁知离恨多。
弱枝依短砌，细蕊不禁秋。芭蕉舒叶大，同向雨中愁。
昨梦风生壑，今疑雪有声。非声复非色，是汝眼初明。
江上有奇峰，锁在云雾中。寻常看不见，偶尔露峥嵘。
白也诗无敌，情深万古心。愁吟启百代，硬语最惊人。
庭虚宜受月，无月吾亦罢。阁阁蛙成市，点点萤专夜。
披拂疑无力，幽姿本素心。自甘长寂寞，空谷鲜知音。
绿绢深宵湿，依人几叶兰。姮娥如有意，分影上眉端。
灼灼芙蓉花，凌寒发红萼。徒有拒霜姿，临风自开落。
篱角月黄昏，无言倚修竹。微风动佩环，幽恨寄蛾绿。
柳绿复桃红，春光满乡里。山中有幽人，独坐看流水。
花好在一时，富贵那可恃。且听荒鸡鸣，抚剑中霄起。
一夜潇潇雨，金风剪残暑。池荷报秋来，叶叶作愁语。
古貌非今貌，今人抱古心。祗应携古月，夜夜伴孤吟。
郎如陇上禾，妾似井中水。但愿井无波，不愿禾生耳。
行人每经过，指石飞来处。为问曾飞来，何不再飞去。
皓月入疏云，美人珠箔里。银河澹欲无，清浅玻璃水。
杂树自生花，乱石自生草。草长无人锄，花落无人扫。
两岸草青青，江流去曲曲。时有小舟来，荡破春江绿。
古木蝉声乱，纷纷唱夕阳。客中听不得，断续最凄凉。
君去浔阳地，艰难又独回。任他风浪急，聊共举琼杯。
残菊不辞晚，犹开三两花。东篱多处士，知否忆陶家。
泉自云根下，松从石上生。高吟山不答，惊我意峥嵘。
欲携桃叶去，打桨入横塘。只恐迷津渡，春深风雨狂。
节序催人老，干戈动旅愁。一年容易过，此夕又中秋。
有梦思穿壁，无缘听盖棺。南华寻坐忘，未废日三餐。
出与牛同田，入与鸟争树。不识有春秋，但知朝复暮。
墙高隔万家，墙内有烟霞。帘卷听秋雨，堂前点落花。
幽人居白屋，一榻对青山。尽日焚香坐，烟云自往还。
朝夕勤披卷，手冷心头热。君亦迟眠人，应知夜来雪。
万木涵清露，飞流触淡云。苔浓石受点，涧仄屋栖僧。
高邮城上云，文游台下客。问云寿几何，云比客发白。
风静叶犹脱，夜深魂未歇。梦中人独寻，一角宜园月。
益死以损生，天爵夺人爵。归去偕先通，长啸古烟月。
落日昏，山庭寂。独立峰头天四垂，一绳雁破遥空碧。
采采池中莲，花香君莫取。赠子以莲房，教识侬心苦。
昨夜东风狂，庭花落如雨。忍死抱残红，莫化尘与土。
禹域胡尘满，何山是首阳。故人莫相问，事虏耻行藏。
梅花香似雪，蝶梦正酣时。吊古寻遗迹，高风在海湄。
登山如登云，盘纡千仞上。寥寥万松阴，惟听疏蝉响。
山奇不知名，民寡易为俗。人外抗高楼，脩然饶水竹。
黄叶舞青溪，冷云断寒岫。行役感良时，风露满衫袖。
孤花阅贞性，寒岁依篱出。谓可制颓龄，不是寻常物。
兰楫刺银塘，采莲携伴去。回头不见人，歌起花深处。
日落烟霏霏，渡头行客稀。丹枫浓欲笑，远送野人归。
相见不相识，临离何恻恻。人生感意气，明日山川隔。
雨露千峰碧，白云一片飞。客中愁送客，别绪或依违。
母病苦缠绵，儿心剧可怜。春雷挟冻雨，直是奈何天。
无定行云在，东西任所之。风吹留不住，此去欲依谁。
雨来花转好，月朗被云遮。斟酌意何似，愁肠阅物华。
皎洁半轮月，晴明一夜天。可怜花满地，露重故依然。
日出复日落，月圆又月缺。短笛不成声，秋高歌一曲。
竹叠千层绿，枫摇万点红。神游银汉里，身坠白云中。
月亦池中物，清宵钓几回。银蟾愁中饵，跳上画桥来。
朝看云出山，暮看云归壑。悠悠千载心，孤寄在高阁。
一饭千金报，穷途敢受恩。当时漂母意，容易感王孙。
今夜故园心，柴门月满林。兰根无好土，何处首阳岑。
何事愁千叠，鲁山无赖青。背镫千里梦，应不到云屏。
林薄来长风，白云散如缕。草木生晚凉，心知山下雨。
晚来一极目，江上起寒烟。远水无边白，孤舟直上天。
残星横斜河，晨鸡号天风。幽人窗中眠，纱厨明秋空。
万籁静中起，犹是生灭因。隐几以眼听，非根亦非尘。
冷晕侵残烛，雨声在深竹。惊鸟时一鸣，寒枝不成宿。
十去龙沙雁，年年九不归。烟尘犹未息，莫近塞云飞。
风月不如意，寺楼高处吟。城中十万户，一雪太平心。
造化抟清气，秀出天城山。青松伴僧老，白云如我闲。
房驷落人间，入石露双碧。月明闻夜嘶，惊落山头石。
青山本无情，白云自来往。身在浮云中，仰看浮云上。
白云如幽人，出山本无期。朝来抱幽石，五峰成五芝。
山月出未高，林深鸟犹梦。霜落人未知，寒添觉声重。
山作屏风样，其如空翠何。不遮秋塞尽，空障夕阳多。
鸟语山更静，松声风自寒。不嫌云气湿，来此凭栏干。
我得秋风暇，鲈鱼一杯酒。佳人发浩歌，此乐当不朽。
去年哦新诗，小山黄菊中。年年说秋思，远目惊高鸿。
对床喜清夜，尊酒话平生。自是今宵雨，于人却有情。
万壑溪流合，千峰木叶黄。郎山五千丈，独立见苍苍。
山雨溪边过，山堂夜独吟。悠悠松上月，照见壁间琴。
长河老秋冻，马怯冰未牢。河山吟鞭底，日莫风更号。
踏雪寻梅花，雪梅同一色。不是暗香来，梅花寻不得。
一封征人书，秋帆潇湘岸。当君高楼醉，忆妾空闺叹。
土灰论远计，木石笑浮生。但有一尊酒，何须千载名。
秋色山中好，山翁醉不回。不知篱下菊，霜后几丛开。
绕屋湍声转，临崖老树摧。雷轰一雨去，云擘两山开。
树合秋声满，村荒暮景閒。虹收仍白雨，云动忽青山。
瘦竹藤斜挂，丛花草乱生。林高风有态，苔滑水无声。
殿前轮直罢，偷去赌金钗。怕见黄昏月，殷勤上玉阶。
陡觉文书静，相将立夕阳。伤心宁福位，无复夜熏香。
壮哉昌黎笔，谈笑排佛祸。不言动鬼神，翻疑触雷火。
幻出丹青手，今人一念差。如观弟二月，犹见空中花。
法雨渍云梢，点点甘露滴。舌本自清凉，西江不须吸。
功名双鬓雪，心事数重山。山下人家好，终朝爽气閒。
滚滚势长往，泠泠味自清。拟将修水记，何况有诗情。
来莫怨春迟，去莫怨春忙。春不随人老，谁教汝断肠。
冬之日何速，夏之日何迟。山中无历日，迟速两不知。
令乎日之夕，政乎日之朝。一尊待君子，风雨会良宵。
俄见天边字，徒销客里魂。一书言不尽，为我叙寒温。
见桃浑不悟，对柏未尝参。虎啸龙吟子，风雷振一龛。
弃置复弃置，其然岂其然。百钱聊为我，更看小行年。
云外山将遍，人閒日易斜。不知棋换世，柯烂未还家。
渺渺亡羊路，悠悠化鹤身。人閒同逆旅，谁主复谁宾。
终日无获禽，古人猎在德。非德为禽荒，猎食吾不食。
松閒老潘谷，何处得玄圭。速置蔷薇露，诗仙醉欲题。
小炷博山鼎，半残心字灰。游蜂何处客，应为百花来。
人多愁水厄，若个有诗情。灵草还知我，平生事不平。
尊年乡饮礼，击壤太平歌。甲子君休问，光阴得最多。
求为天下士，所望不亦厚。得少失有馀，何况在身后。
偶因势贵贱，乃见朋得丧。岁寒山阴雪，独有戴可访。
黄卷平生志，青山见在缘。百年令已半，只合斗樽前。
俗尚家灵运，谁堪社远公。空山云不出，愁杀渡溪风。
物外日月忙，人閒忧患长。休谈梦中梦，万古一黄粱。
交有书堪绝，师何记可嘲。不僧亦不俗，似痴还似高。
世路虽多梗，吾生岂系匏。西风倦飞翼，乐在一枝巢。
更尽一杯酒，出门行路难。送君过南浦，忍泪凭栏干。
新秋积雨霁，凉风吹我衣。岁月不知老，乾坤何处归。
与客登高处，节物伤迟暮。不见白衣来，三复秋风句。
岁晚节自抱，足见有心哉。游人从何处，带得春风来。
贪作梅花梦，都忘柳絮禅。可怜人与月，不似夜来圆。
溪上弄明月，风露发新警。心空无一尘，万竹扫清影。
地僻境逾静，林疏秋已分。清溪一片月，修竹四山云。
石润云先动，桥平水渐过。野阴添晚重，山意向秋多。
闲来桥北行，偶过桥南去。寂寞独归时，沙鸥晚无数。
昔时应春色，引渌泛清流。今来承玉管，布字改银钩。
碧玉破瓜时，郎为情颠倒。芙蓉陵霜荣，秋容故尚好。
千叶红芙蓉，照灼绿水边。馀花任郎摘，慎莫罢侬连。
披被树明灯，独思谁能忍。欲知长寒夜，兰灯倾壶尽。
朝日光景开，从君良燕游。愿如卜者策，长与千岁龟。
初阳正二月，草木郁青青。蹑履步前园，时物感人情。
桃花落已尽，秋思犹未央。春风难期信，托情明月光。
计约黄昏后，人断犹未来。闻欢开方局，已复将谁期。
含笑来向侬，一抱不能置。领后千里带，那顿谁多媚。
罢去四五年，相见论故情。杀荷不断藕，莲心已复生。
辛苦一朝欢，须臾情易厌。行膝点芙蓉，深莲非骨念。
辞家远行去，侬欢独离居。此日无啼音，裂帛作还书。
人言襄阳乐，乐作非侬处。乘星冒风流，还侬扬州去。
恶见多情欢，罢侬不相语。莫作乌集林，忽如提侬去。
闲夜寂已清，长笛亮且鸣。若欲知我者，姓郭名长生。
言我不能歌，听我歌梅花。今年故复可，柰汝明年何。
客行依主人，愿得主人强。猛虎依深山，愿得松柏长。
遥看是君家，松柏冢累累。兔从狗窦入，雉从梁上飞。
归归黄淡思，逐郎还去来。归归黄淡百，逐郎何处索。
心中不能言，腹作车轮旋。与郎相知时，但恐傍人闻。
百媚在城中，千媚在中央。但使心相念，高城何所妨。
南山自言高，只与北山齐。女儿自言好，故入郎君怀。
夜来冒霜雪，晨去履风波。虽得叙微情，奈侬身苦何。
新罗绣行缠，足趺如春妍。他人不言好，独我知可怜。
笼车度蹋衍，故人求寄载。催牛闭后户，无预故人事。
暮空长罢噪，箭急不知惊。赖馀琴里曲，犹有夜啼声。
本求裁作瑟，何用削成圭。愿寄华庭里，枝横待凤栖。
今夜长城下，云昏月应暗。谁见倡楼前，心悲不成惨。
步缓知无力，脸曼动馀娇。锦袖淮南舞，宝袜楚宫腰。
向日晚飞低，飞飞未得栖。当为归林远，恒长侵夜啼。
残星落檐外，馀月罢窗东。水白先分色，霞暗未成红。
摇落依空井，生死尚馀心。不辞先入爨，惟恨少知音。
郎去何太速，郎来何太迟。欲借一尊酒，共叙十年悲。
郎如洛阳花，妾似武昌柳。两地惜春风，何时一携手。
庭绝玉辇迹，芳草渐成窠。隐隐闻箫鼓，君恩何处多。
欲泣不成泪，悲来翻强歌。庭花方烂熳，无计奈春何。
今日坐高堂，明朝卧长棘。一生聊已竟，来报将何息。
病身四十未妻孥，墟墓那堪两世孤。黄卷安贫无陋，
南风薰兮，于诞之辰兮。何以寿之，有南山之椿兮。
怨空闺，秋日亦难暮。夫婿断音书，遥天雁空度。
归去来，归期不可违。相见旋明月，浮云共我归。
白团扇，今来此去捐。愿得入郎手，团圆郎眼前。
拜新月，拜月愿月圆。新月有圆时，人别何时见。
欲富乎。忍耻矣。倾绝矣。故旧矣。与义分背矣。
悲平城。驱马入云中。阴山常晦雪。荒松无罢风。
静中好，冥心归宴寂。斋己不虚吟，静是真消息。
丞相有才裨造化，圣皇宽诏养疏顽。赢取十年闲。
红树迎风舞，彷佛采衣褰。云容应为，虞侍分付。
法法平齐，随高就低。南日蜀葵向，北风胡马嘶。
一言相契，万古不移。柳眼发新条，梅花满旧枝。
时节若至，其理自彰。一番新雨过，禾稻弄微黄。
人言公死，我言公在。在在在何处，清风动天籁。
东山正脉，不绝如线。睡虎去无踪，一斑今复见。
松直棘曲，凫短鹤长。日移山影转，风送野花香。
九十日春，多雨少晴。苔痕上阶绿，草色入帘青。
非水石可凭，非音声所及。花笑鸟啼，圆通證入。
喝散白云，穿开碧落。一步阔一步，一著高一著。
渔父饮，不须钱。柳枝斜贯锦鳞鲜，换酒却归船。
渔父笑，笑何人。古来豪杰尽成尘。江山秋复春。
淮水悠悠兮，去我无舟。匪我无舟兮，此焉优游。
色空明暗，各不相知。行到水穷处，坐看云起时。
横十尺，竖十尺。潦倒鞠多尊者，三千里外斫额。
却忆当年江处士，辞言秋色蔼人家。吊江为处士。
游鱼波上游。远水涵空迷极目，落花如雾拥归轩。
交情老去淡如水，病骨秋来瘦似松。共看栖树鸦。
雨潇潇，梦好也无聊。况是寒灯下，低吟心剥蕉。
莫种树，种树枝叶稠。春雨枝枝泣，秋风叶叶愁。
闲中好。春信吹芳草。裙带绿于烟。东风又几年。
闲中好，月色窗穿冷。幸有含欢花，低回伴孤影。
闲中好，夜月黄昏候。小院静无人，寂寞花为偶。
明月明月，相随不灭。昨宵入怀抱，今宵委荒草。
閒中好，薄日晏眠温。落尽东篱菊，青山淡不言。
春山睡，莺唤梦初醒。雨带溪流活，海连岚气青。
秋山瘦，黄叶下如潮。海近风先硬，地偏天自高。
闲中好。梦转纱窗晓。万里故园心，醉里愁如扫。
闲中好。绿树闻歌鸟。未遣酒樽空，肯信春光老。
闲中好。鱼笋朝餐饱。此趣人不知，客醉花能笑。
閒中好，蓬岛恣探幽。春暖日华永，潮平鸥梦酣。
火之龙兮，云弗从，雨弗降。三眠始，三眠终。
我策我马将安求，人之悠悠谁适谋，言东之游。
鹤兮鹤兮玄圃兮，是必有以致兮，将为谁来兮。
鹤兮鹤兮瑶池兮，若有控以御兮，杳不可诘兮。
彼美人兮，在南山之阳。岂不尔思，道阻且长。
东风寒绝。江城待得花枝发。欲知此夜碧天阔。
何方而有，天上人间。色空我性，对尔空山。
唤出眼，何用苦深藏。缩却鼻，何畏不闻香。
明庭展礼，为龙为光。咸韶息韵，鹓鹭归行。
六变爰阕，八阶载虔。祐我皇祚，于万斯年。
敬奠蘋藻，式罄虔襟。洁诚斯展，伫降灵歆。
乐奏四顺，福受万年。神归碧天，庭馀瑞烟。
恭祀上帝，于国之阳。爵醴是荷，鸿基永昌。
方如行义，圆如用智。动如逞才，静如遂意。
长安道，人无衣，马无草，何不归来山中老。
秧开五叶，蚕长三眠。人皆忙迫，划甚闲船。
凤凰可罗，麒麟可羁。我纫我佩，我心伤悲。
爰有新亭，翼翼中峙。式究尔宁，君子攸止。
其止维何，朝弦莫歌。道其问学，弗辟弗颇。
惟博反约，实基三省。敢曰尚友，愿以自警。
雄虎之台，郁郁丘土。其伏未耀，本干深固。
太史有记，邦人足徵。式勖来嗣，勒诗尔楹。
远民之安，克顺克正。惟王之贤，天子之圣。
元臣云亡，远民孔哀。风马云车，曷往曷来。
缅焉兴怀，古道是式。惟心之宜，至当有则。
肃尔斋居，永端于初。必有事焉，昭昭圣谟。
脩省之始，尤慎在独。勇绝其萌，庶制尔欲。
燕居观象，恒若荐雷。益慎益戒，万善具来。
于昭秉彝，有本有支。立爱惟亲，万善是基。
哺乌在林，遗我好音。起处攸宁，式慰母心。
故人清风，美人明月。胡为来哉，君子之节。
石冷龙蟠，风高鹤瘦。一片白云，勿落襟袖。
月佩霞裾，雾襦云幄。白鹤一声，秋风老壑。
本无尘埃，何事乎浴。千仞飞泉，所濯吾足。
瑶草低云，苍松洒雪。何人举酒，酹我明月。
天低绛阙，月满瑶台。玉鸾何许，尽归去来。
昔不曾生，今何曾灭。月过长空，清光皎洁。
其孝伊何，古有嘉则。敬事皇天，以明尔德。
截趾适履。孰云其愚。何与斯人。追欲丧躯。
未若蔽牛，永保液瞒。嗟我君子，勖尔何言。
载我圣文，奄有四海。外刑家邦，内贻女则。
白日清明，青云辽亮。昔闻巢许，今睹台尚。
影生千叶，花成四柱。塔象单留，龛童双舞。
隆功骏德，两有烈光。陟配宗祀，惠我无疆。
羽葆有奕，文武交相。周旋合度，福禄无疆。
将迎景福，乃荐嘉牲。籍于千亩，用此精诚。
柔毛刚鬣，或剥或烹。为俎孔硕，登荐厥诚。
管磬咸和，礼献斯毕。灵驭言旋，神降之吉。
来顾来享，礼成乐备。灵驭翩翩，云行雨施。
英声迈古，德施在民。允秩宗祀，宾延上神。
有荷荐香，有竹荐凉。归哉归哉，一觥对床。
新梢凝翠，落照馀红。乱鸦噪罢，叶叶清风。
禅不用参，道不用学。行住坐卧，是大圆觉。
惟帝之道，与时语默。静则坤阖，动则乾辟。
忆你当初，惜我不去。伤我如今，留你不住。
远来犹自忆梁陈。江南无好物，聊赠一枝春。
大哉盘铭，日新其德。一盟一思，惟汤是则。
嗟彼凤去，空馀虎蹲。竹不可食，石不能言。
衣兮木叶，髯戟面铁。所执何书，愿闻其说。
有牲斯纯，有俎斯陈。柔嘉登荐，昭事惟寅。
礼备乐成，乾健天行。帝容有穆，佩玉锵鸣。
人达人情，无寡无广。天下之事，如指诸掌。
君子尚义，小人尚利。尚利则乱，尚义则治。
春无再至，花无再开。人无再少，时无再来。
后乎吾来，先乎吾往。当往之初，殊不相让。
由听而失，以听为宾。而今而后，何复信人。
断以决疑，疑不可缓。当断不断，反受其乱。
上天生我，上天死我。一听于天，有何不可。
人之所学，本学人事。人事不修，无学何异。
君子小人，亦常相半。时止时行，或治或乱。
恩深者亲，义重者君。恩义两得，始谓之人。
才高命寡，耻居人下。若不固穷，非知道者。
侈不可极，奢不可穷。极则有祸，穷则有凶。
君不记，犬之年，羊之月，辟历一声天地裂。
意行何之，陟此云岭。如梦而觉，如昏而醒。
非香之香，非色之色。伴我孤吟，风清月白。
荐献有终，礼容斯穆。以奉嘉觞，以膺多福。
归。目断吾庐小翠微。斜阳外，白鸟傍山飞。
花勿尽开，尽开香歇。勿待月圆，才圆即缺。
神驾来思，风举云飞。神驭归止，天空露晞。
礼备乐成，乾健天行。帝容有穆，佩玉锵鸣。
小山丛竹，到天古木。石下有人，定是山谷。
龙数肖九，汝有九文。盍从东皇，驾五色云。
中心慕汉，夺马而归。汝能慕广，何忧数奇。
东家之西，即西家东。汝虽特立，何有吾宫。
箭以羽行，破敌无颇。七札难穿，如游斜何。
风有大小，黑恶则惧。一噫之微，香满太虚。
昨日雨，今日晴。桃花开口笑，无处觅灵云。
休休休，徒悠悠。钓竿长在手，鱼冷不吞钩。
如今推也，是子是贼。买帽相头，食鱼去骨。
乾坤独立，从者里入。风吹不著，雨打不湿。
如何是佛，更莫别求。相随来也，四大部洲。
汉既不管，秦亦不收。人平不语，水平不流。
目顾四方，法中之王。将何报德，一杓香汤。
山中卧，不知时节过。雨打窗，好梦都惊破。
天不能盖，地不能载。遍界遍空，成团成块。
入门便喝，全无巴鼻。引得儿孙，弄粥饭气。
念七念七，全无消息。背看分明，正观难识。
直下是，直下是。钝鸟不离窠，良驹千万里。
大道体宽，无易无难。相头买帽，此土西天。
莲花荷叶，意在言前。神仙妙诀，父子不传。
山舍春深，生涯日贫。桃花烂熳，不见灵云。
幽石封白，深林掩芳。隐德不耀，何矜色香。
佛不远人，即心而證。法无所著，触境皆如。
事有万殊，法无异说。寒但言寒，热但言热。
动即影现，拂即成痕。听其自在，万法无根。
入我法中，不论凡圣。动转施为，咸遵旧令。
不是道，不是禅。每逢三五夜，皓月十分圆。
深山穷谷，蛇虎纵横。平田浅草，鸦鸣鹊噪。
以梵夹，对净瓶。一字不挂眼，常转如是经。
居必择邻，鉴非止水。明暗相凌，言犹在耳。
蒲叶吹秋，水天漠漠。敛影肃心，意不在啄。
以玉抵鹊，以鼠为璞。眇然视之，太虚寥廓。
依经解义，三世佛冤。离经一字，即同魔说。
车不横推，理无曲断。若是此花，佛与帝释。
担东过西，移前作后。马首千差，佛面百丑。
无个入处，奔走杀人。有个入处，碍塞杀人。
脚下茎芦，到岸也未。随流入流，浮逼逼地。
他弓莫挽，他马莫骑。他非莫辨，他事莫知。
云月是同，溪山各异。万福万福，是一是二。
问既一般，答亦相似。饭里有砂，泥中有刺。
山围仙垄，水绕佳城。言中有响，句下分明。
虚空不生，虚空不灭。證得虚空，虚空不别。
雪霁长空，迥野飞鸿。段云片片，向西向东。
真到做处，清虚妙体。时时随后，步步在前。
倏兮而来，忽兮而回。云驭杳邈，天门洞开。
丹云之爵，金龙之杓。挹于尊罍，是曰清酌。
天！休使圆蟾照客眠。人何在？桂影自婵娟。
山中住，黯淡云无数。誓相期，共守无生路。
风耆其武，波赫斯怒。油然者渊，未遽如许。
穷不能卷，达不能舒。谓之知道，不亦难乎。
宾中之宾，少喜多瞑。丈夫壮志，当付何人。
帝奋厥武，百万其士。匪怒以棘，于三千里。
天子来止，士增其喜。孰偷其生，以不奋兴。
皇曰卿士，圣考之德。允于孝思，孝思惟则。
河水东注，昭哉禹绩。时万斯年，天子之德。
天兮地兮，戴且履兮。孰是人斯，莫我视兮。
日兮月兮，出兮没兮。孰是人斯，远我忽兮。
大风横厉，江海荡波。嗟汝鳞介，伤如之何。
牛来山中，水足草足。牛出山去，东触西触。
昨夜三更，风雷忽作。云散长空，前溪月落。
五十春秋，如电如露。月映寒江，分明归去。
因山见水，见水忘山。山水俱忘，理归何所。
风非别凉，火是本热。冷坐九年，元来未瞥。
前念是凡，短布裁衫。长亭送客，落日张帆。
后念是圣，一拳打正。干戈丛里，拾得性命。
后念非圣，万象明镜。不假薰修，本来清净。
思无思思，万邪一正。不识玄旨，徒劳念静。
形骸在此，其人何在。日炙风吹，掩彩掩彩。
一日不作，一日不食。谁其嗣之，我有遗则。
天上月圆，人间月半。七八是数，事却难算。
天不能盖，地不能载。一室无私，何处不在。
雨过山青，云开月白。带雪寒松，摇风庭柏。
来时本无，去亦非有。珍重诸人，月明清昼。
非不非，是不是。无事困人心，莫将无事会。
七纵八横，千重百匝。正令全提，是计不纳。
时时具足，日日团栾。含元殿里，更问长安。
震畏四知，我畏我知。心之所畏，天不可欺。
拥之不聚，拨之不散。听之不闻，觑之不见。
宝花初烂欲连枝。旧苑珠千树，寒郊玉万层。
金谷移春，玉壶贮暖。拥石池台，约花阑槛。
天高地下礼居中。芳意饶呈瑞，寒光助照人。
楚山无人，群戏树颠。或据大石，如君长然。
故园松菊，归步月明。萧然独往，百世之英。
求则不得，不求或与。老眼空阔，清风万古。
词。日月经行雨露之。朝晞发，芳草正萋萋。
风。吹出东方晓日红。长江水，万里舞金龙。
噫，老阮当年泣路歧，车难进，异代有同悲。
噫，沧海红桑生几枝，三生梦，梦破欲安归。
水行石上，用柔破刚。涓涓成渊，蛟龙是藏。
山则有石，谷则有兰。我思美人，兹之永叹。
欲澄尔心，用照尔面。既识尔污，尔羞自见。
欲行欲行，顾子行行。惯与子亲，子作吾仆。
不醒是梦，醒亦是梦。既同是梦，长年何用。
食君琅玕，佩君玉环。春蒲再芽，北舟我还。
独漉独漉，水深没毂。不畏没毂，但畏车覆。
一犁春雨，万顷秋风。击壤而歌，伊谁之功。
刺股悬梁，囊萤映雪。达之思兼，穷亦归洁。
谁谓瓜土，而实其李。谁谓卵小，而犬其子。
愿为郎席，不愿为被。得郎在身，胜郎下睡。
惭愧小星，导郎归程。要郎指誓，莫负此星。
微物在机，是侬手织。千缕一丈，三丈一袭。
应尽须尽，行法俟命。剖破形骸，朗然独运。
应尽须尽，没宁存顺。朝闻夕可，三复斯训。
应尽须尽，天地混沌。矧伊人兮，妄生执吝。
五十无闻，斯不足畏。回首后生，惊汗如沸。
舜其至孝，五十而慕。予有父母，欲报无路。
子职未伸，君恩未报。当死而死，死有馀悼。
春华敷荣，春日渐阳。岁月其徂，思子永伤。
谓山其高，谓水其深。涕之欲陨，载掩予衿。
七尺之筇，五尺之童。何以御之，老子犹龙。
日观其非，何者为是。是非两忘，山飞水峙。
子开丑辟，为天下君。干十而配，辰三以分。
绍物称始，统天曷穷。结绳已代，遂有羲农。
西风吹衣，北风吹面。郎既相迎，郎心未变。
遗郎尺锦，是侬寸心。十日一线，五日一针。
秋霜既肃，黄花始妍。爰掇爰餐，聊可永年。
姑射之姝，翠旌如帏。惟显簪玉，不睹容辉。
烟消雾散，海阔天高。历块过都，乃见尔曹。
泉之滨兮，白石磷兮。以饮以濯，育吾真兮。
春水渐宽，青青者芹。君且留此，弹余素琴。
白云在山，亦洽而野。予归三年，将顾见女。
如其飞来，必有攫去。此石头禅，不去不住。
贵舆贱骑，飞躯逐利。老反山阿，白头入地。
瓜。今岁须教早吐花。圆如月，郎马定归家。
花。见尔如何不忆家。花虽好，争似脸边霞。
丈草作酒，能成其味。以金买草，不言其贵。
鸟象雌鸡，自名鹧鸪。其志怀南，不思北徂。
休。漾碧波清浣旧愁。扁舟去，无计暂句留。
思。一棹天涯怨别离。秋江上，可有载归时。
猜。莫是春回燕亦回。沉吟处，几度费详推。
空。吹落春花不见踪。东风冷，何处觅残红。
月。映绮罗寒愁倚阑。佳人怨，相思隔万山。
空。花映清池月在中。繁华梦，今古一轮同。
青。花落花开半壁灯。江湖梦，和雨不分明。
寒。人立西风翠袖单。斜阳暮，花影上阑干。
凉。耿耿星河此夜长。悲欢意，天上未能忘。
痴。累我阑干立多时。飞花去，蜂蝶已先知。
猜。谁拂湘帘一线开。无人影，风送落花来。
团。扇旧犹堪赠所欢。秋风起，恋恋故人难。
寒。涧水粼粼白石间。终难去，沧海作波澜。
风。卖杏花声小院东。春寒峭，侵晓听朦胧。
清。雨过遥天无片云。垂杨外，时啭一声莺。
琴。调急弦繁哀怨深。难成弄，料是少知音。
曛。几曲屏山掩暮云。银河悄，新月暗窥人。
芳草织前溪。去路迷。丝丝柳，难系片帆西。
听。窗外如何月有声。寒无寐，风雪正三更。
楼。自倚阑干忆旧游。湘帘上，闲挂小银钩。
听。何处临风玉笛鸣。高楼倚，吹起故乡情。
听。窗外芭蕉夜雨声。炉烟冷，酒醒梦难成。
嗔。青史烦冤郁不申。东风恶，恼煞看花人。
痴。梦里商量怕蝶知。心头事，细诉与花枝。
春。向晚汀洲采白蘋。风欲起，愁杀渡江人。
香。金鸭浓熏夜未央。重帘里，清馥浣诗肠。
逢。春酒休辞百榼空。花閒醉，能得几回同。
清。一树松风静有声。高楼夜，人与月同明。
侬。不道归来仍梦中。三生石，何处不相逢。
梅。今夜孤山多好怀。偎郎语，香雪为谁开。
山，道士仙居石不顽。风浩浩，天语出其间。
吟。万籁无声月照琴。飞鸿远，弦外有知音。
行。无月无灯夜自明。登楼望，万里白云横。
寒。日薄云轻午梦残。无人管，花影上栏干。
波。举酒相邀尔我他。宵深矣，归棹理渔蓑。
图。对影闻声似可呼。烟波里，人月两模糊。
阴。九水云吞碧玉岑。飞流急，万壑气萧森。
昏。晒网家家自掩门。炊烟起，云拥失孤村。
花。二月风和绚物华。春无限，桃李遍山家。
倾盖相逢，堂堂两公。寂寥渡口，以济不通。
日暮风吹，叶落依枝。丹心寸意，愁君未知。
摩将郎须，看郎颜色。郎不念女，不可与力。
朝发欣城，暮宿陇头。寒不能语，舌卷入喉。
宋称敷演，梁则卷充。清虚学尚，种有其风。
夏之日，炎景斯郁。我有珍簟，凄其以栗。
天之所支。不可坏也。其所坏亦不可支也。
恨江南塞北，鱼沈雁杳，空肠断、书难寄。
待得明年重把酒。携手。那知无雨又无风。
十五年前，我是风流帅，花枝缺处留名字。
快耕快锄，胡地霜多。今不努力，柰饥何。
节彼南山兮人所瞻，施此云雨兮济君欲。
酒醒后、一枕清风，梦断处、半窗残月。
吾非爱海棠，吾爱与吾恶，海棠自海棠。
深则厉，浅则揭。七十二汀，无风浪起。
教戴天履地，击壤鼓腹兮不知天地之宽。
环堵室，十笏地。咄哉维摩，病在者里。
菊花黄，茱萸香。时节既至，其理自彰。
去年梅，今岁柳。颜色馨香，依旧依旧。
篮内鱼，衣中珠。见买见卖，少实多虚。
白的的，清寥寥。水不能濡，火不能烧。
踞此室，坐此座。佛来祖来，一一按过。
道宽开训新，生生业□□。好观来运人，
眼昏书字大，耳重觉声高。风物一堆灰。
山晓月初上，江鸣潮欲来。不辨越王台。
万壑初收雨。日抹平山红。何处不迟留。
酒一樽，人千里。倚清秋，月落何曾睡。
风风无不公。高堂若无夏，破屋元有冬。
冠兮童兮浴且风兮。夫何求兮与天游兮。
别后常相思。顿书千丈阙。题碑无罢时。
著处多遇罗。的的往年少。艳情何能多。
无故相然我。路绝行人断。夜夜故望汝。
不能久长离。中夜忆欢时。抱被空中啼。
坐起叹汝好。愿他甘丛香。倾筐入怀抱。
忆欢不能食。徘徊三路间。因风觅消息。
京师楚楚。袁与祖。洛阳翩翩。祖与袁。
燕东倾。赵当续。欲知其名。淮水不足。
草青青，被严霜。鹊始巢，复看颠狂。
柳丝只解风前舞。诮系惹、那人不住。
银缸挑尽，纱窗未晓，独拥寒衾一半。
如何是宾中主。云兆分其五，又曰引。
如何是主中宾。云月带重轮，又曰收。
如何是宾中宾。云满面埃尘，又曰噫。
如今不重文章士，莫把文章誇向人。
三月能辞千日醉，一生能得几回看。
三千里外一条水，十二时中两度潮。
只解劈牛兼劈树，不能诛恶与诛凶。
手边云起何时雨，笔下波生不待风。
秋水涨来舟去速，夜云收尽月行迟。
霜沾草径寒风急，雁度秋林落叶频。
山有石，石有玉。玉有瑕，即休也。
上水船，风大急。帆下人，须好立。
口，有似没量斗。川，有似三条椽。
一片火，两片火，绯衣小儿当殿坐。
天冲抱极泣帝前，血浊雾下天下冤。
□忧去国三千里，遥指江南一道云。
数竿修竹衡门里，一径松杉落日中。
花间祖席离人醉，水上归帆落日行。
欲知别后思君处，看取湘江秋月明。
因依客路烟波上，迢递乡心夜梦中。
莫惊此地逢春早，祗为长安近日边。
频醉管弦三月暮，远寻花柳五湖来。
月华照杵空随妾，风响传砧不到君。
清泉绕屋澄心远，曙月衔山出定迟。
霜沾云梦千岩雪，雁度吴江万木秋。
林外雪消山色静，窗前春浅竹声泉。
有发兮朝朝思理，有身兮胡不如是。
五千里地望皆见，七十二峰中最高。
西风暮雨惊残梦，应是巫山寄恨来。
空夜窗闲萤度后，深更轩白月明初。
嫌褰锦帐长熏麝，恶卷珠帘晚着钗。
烟攒锦帐凝还散，风卷罗帷掩更开。
御风烟眇多无伴，入鸟差池不乱群。
故国路遥归去来，春风天远望不尽。
春苔满地无行处，深映桃花独闭门。
锦缆扁舟花岸静，玉壶春酒管弦清。
夜静忽疑身是梦，更闻寒雨滴芭蕉。
明主十徵何谢病，烟霞不许作尧臣。
闻有馀霞千万首，何妨一句乞閒人。
三院四人簪白笔，一门三镇拥朱幡。
菱叶乍翻人采后，芰荷初没舸行时。
已被夭桃欢来醉，曲尘丝树恨何人。
铜街陌柳条条翠，金谷园花片片燃。
玉阶一夜留明月，金殿三春满落花。
借问单楼与同穴，可能银汉胜重泉。
风向银灯花烬落，月临珠箔玉钩垂。
投文得仕而今少，佩印还家古所荣。
闲庭草色能留马，当路杨花不避人。
撩乱客心眠不得，秋庭一夜月中行。
人过远村秋日晚，鸟飞平野暮天空。
昔日兰亭无艳质，此时金谷有高人。
帘前对酒闲无事，待得分明似镜时。
夜坐空庭月色微，一树寒梅发两枝。
指下黄金星未曙，七条弦上夜乌啼。
只为阳台梦里狂，降来教作神仙客。
雪浦二月江湖阔，花发千山道路香。
远声历历风和水，近色青青竹映松。
烟消门外青山近，露重窗前绿竹低。
空岩雨暴泉声乱，幽径苔深鸟迹重。
白锦满胸鹰未老，青鳞动匣剑长寒。
萍聚只因今日浪，荻斜都为夜来风。
归心静对萤飞月，远梦长惊角满楼。
寻春须是阳春早，看花莫待花枝老。
帝乡烟雨锁春愁，故国山川空泪眼。
孤舟发处沙鸥起，明月落时江水寒。
寒气乍凝空有露，秋风不动水无波。
玉枕空流别后泪，罗衣已尽去时香。
五色云中鸣玉磬，千花台上礼金仙。
我居山，勿人识。白云中，常寂寂。
情多不似家山水，夜夜声声旁枕流。
门掩落花人别后，窗含残月酒醒时。
寒光乍退风犹切，春色新行柳未知。
玉殿笙歌宜此夜，更看明月照高楼。
江城卖药常将鹤，古寺看碑不下驴。
水国两亲应探榜，龙门三月又伤春。
因逢日者教重应，忍被云僧劝却归。
早知落处随疏雨，悔得开时顺暖风。
两京游寺曾题榜，五举逢知始看花。
众星不如孤月明，牛羊满山畏独虎。
织槛锦纹苔乍结，堕书花印菊初残。
千里长江皆渡马，十年养士得何人。
江城卖药常将鹤，古寺看碑不下驴。
梦蝶岂知真是蝶，骑牛何必更寻牛。
玄猿哭处江天暮，白雁来时泽国秋。
我亦有亭深竹里，也思归去听秋声。
药裹封灾随腊去，酒杯称寿逐年新。
一窍鬼工开混沌，八蚕神茧堕扶桑。
气淩太华五千仞，诗绕国风三百篇。
山围花柳春风地，水浸楼台夜月天。
芙蓉摇风柳挂月，醉来健倒梨花堆。
烟连草色迷平野，雨趁鸠声过别村。
烹罢箨龙新上箸，修来秧马尚依墙。
笑他思著莼鲈者，却感秋风始去官。
浩歌归去浑无事，栖碧山前月上东。
天下今无读书者，人间惟有作诗人。
帆樯星斗通南极，车盖风云拥豫章。
他年拂羽云霄上，莫负当年乳哺恩。
庭下已生书带草，马头初见米囊花。
行人不敢来饮马，稚子时能坐钓鱼。
夜雨推篷写松石，焚香何处独题诗。
久立危栏须北望，无边秋色杳冥冥。
泉出珠玑千眼沸，花开锦绣一庭春。
流水落花西子宅，故家乔木范家祠。
戴星问俗千村曙，耕雨关山百里春。
欲搜春草池塘句，药裹关心梦不成。
春风跨马银鞍稳，夜月骑牛铁笛閒。
曾有仙人双白鹤，可无老子一青牛。
要知颜子如愚处，正是羲皇未画前。
家藏逸少笼鹅字，门系龟蒙放鸭船。
蓑笠五湖荣佩印，桑麻数亩胜封侯。
风暖柴荆鸟语幽，麦高麻矮野桑柔。
雨露桑麻晴夜话，清明花柳少年心。
莺藏杨柳金歌舞，蝶宿梨花雪梦魂。
蚕一二眠催出伏，秧三四叶尚忧风。
地下修文同父子，人间读传各君臣。
斜倚水开花有思，缓随风转柳如痴。
闽中有雪方为贵，天下无楼如此高。
出以是，入以是。是子孙，永如是。
天雨线，民起怨。中原地，事必变。
今日所蒙稽古力，自天而不拜恩荣。
重经白下桥头路，颇忆玄都观里花。
讴乎其已乎。苞乎其往归田成子乎。
美人不见紫锦衾。黄泉应至何所禁。
火景方中南讹秩。靡草云黄含桃实。
俾栖粮，维万箱。皇情畅，景命昌。
笼窗一不开。乌夜啼。夜啼望郎来。
化光造物含气贞。恭己无为赖兹英。
庾岭梅花清似玉，一番香要一番寒。
危楼十二阑干曲，望不尽、愁不尽。
明年此□，□知谁健，且尽黄花酒。
奈愁又、愁无避处，愁随一线□长。
西楼独上等多时。月团圆、人未归。
色空辨相何妨道，语默由心不碍禅。
影外影为三等妄，梦中梦是两重虚。
不会季鹰当日意，归来只说为鲈莼。
莺惊凤辇穿花去，鱼畏龙颜上钓迟。
莺栖清艳魂应爽，蝶醉秾香舞更颠。
帘捲一番衡岳雨，帆开千艇洞庭风。
莺藏杨柳金歌舞，蝶宿梨花雪梦魂。
笙歌车马东方晓，风月山川北固凉。
丝竹渐高桡鼓急，瑶津亭下竞凫车。
玉露精神山合沓，溪成文字水横斜。
黄阁势连东凤阙，紫枢光直右银台。
双阙暂随丹诏入，三峰寻与白云归。
雨露桑麻清夜话，晴明花柳少年心。
归装见说浑无物，添得新诗数百篇。
送客渐稀城渐远，归途应减两三程。
金马玉堂惭我辈，青衫白发念君迟。
本来饥饱非同鼎，安得浮沈自一舟。
一片黄云万顷田，江南父老庆丰年。
北客若来休问事，西湖虽好莫吟诗。
肯向渊明拚一醉，何妨乘兴过篱东。
缺多圆少人如月，盛极衰来物易秋。
无端正踏江南路，暮雪萧骚满客衣。
欲雪尽时携酒去，无人知处得花开。
雪班远岫明苍鬓，春秀奇峰拥翠鬟。
归去来兮觉今是，不知我者谓何求。
一番风雨催寒食，千里莺花想故园。
堕蕊尽教输燕子，嫩寒犹及占梨花。
人情十里白头浪，世事几番黄叶风。
文章换桂一枝秀，清白传家两弟贫。
惟有杨花思空阔，正零落处是开时。
红尘富贵无心恋，紫府真仙有志攀。
未晓清风生殿阁，经旬赤气照乾坤。
笑时眼迷青意贴，行时鞋露绣旁相。
萧萧抟黍声中日，漠漠舂锄影外天。
哀俗易高名已振，途险难尽学须强。
雨昏兰芷湘君浦，烟锁沧浪渔父家。
危亭北据水南流，槛外频来海上舟。
春来赏遍牡丹春，江上侯家迥出群。
燕居九见岁华周，晚得湖湘斗大州。
旧菊篱边又开了，故人天际未归来。
诗狂直欲吞云雾，酒渴何妨吸洞庭。
二月探供三月酒，今年未得去年钱。
春残叶密花枝少，睡起茶亲酒盏疏。
学士旧班云捧日，使君新政雨随车。
何时五亩成归计，来作邻翁伴艺林。
龙带晚烟归洞府，雁拖秋色入衡阳。
鸡犬数声云一坞，春阳桃李渺成蹊。
下临广陌三条阔，斜倚危楼百尺高。
好客几嫌州路僻，爱山长上郡楼高。
事简晓花香落砚，讼稀晴藓绿生庭。
数里竹溪藏野色，一轩松雨战秋声。
千里水云归泽国，一帆烟雨挂秋江。
诗酒一生唯道□，田园数顷敌封侯。
梧桐风细初吹叶，河汉云疏欲护霜。
闲门半掩庭花落，啼鸟一声烟树深。
当户晓山青倚汉，傍檐风竹冷敲秋。
绿阴连野几株柳，翠霭绕城无限山。
照池莲艳红疑菜，入户山光翠可枯。
岸草雪残迎马绿，野梅风暖著人香。
雨霁烟波帆挂晓，月明楼阁笛横秋。
谁将水调歌秋雁，不遣君王待曲终。
凉吹易成团扇恨，夕阳偏结小窗愁。
鱼寒不食清池钓，鹭静频惊小阁棋。
冻雪寒梅双蜡屐，澄江明月一竿丝。
山色两间供步障，松阴半亩当邮亭。
丑却天下美人面，正得世间君子心。
男儿三十未有立，人世百年徒自劳。
白云处士来观乐，翠黛佳人笑击瓯。
吟气老怀长剑古，醉胸横得太行宽。
寒乡只顾春来早，暖日暄风尽荡摩。
免冠思脱三涂难，吐舌甘从五鼎烹。
暮云春雪江南北，回首人生叹路歧。
且喜卧龙常自在，新诗特地报平安。
一夜西风惊客枕，满堤杨柳作秋声。
自昔吾泉出异僧，清溪今又两岩兴。
不是妙音生妙指，只缘流水似流泉。
撚吟髭，剑在前。心中月，天上圆。
花传春色枝枝到，雨递秋声点点分。
不待归来霜后熟，蒸来便作洞庭香。
不知藏在何人手，却向尊前斗弄拳。
一段离愁堪画处，横风斜雨摇衰柳。
鹿随采药携家去，鹤恐飞仙佩箭归。
门前碧蘸一溪斜，髣髴逃秦处士家。
上连牛斗横天阔，下带江淮据岸平。
明朝江上一回首，二十四峰何处寻。
檐重冰箸晴先滴，草屈金钩绿未回。
尽日携樽芳树下，何须佳酝得途林。
后庭兰蕙寒无色，虚阁图书夕有尘。
春来不是人慵扫，为惜苍苔衬落花。
扁舟何日江南岸，与子归来竹一竿。
抛离火宅三千指，屏去门兵十万家。
逝波帝子魂何在，芳草王孙怨未归。
南浦未伤春草碧，北山仍愧晓猿惊。
隋物尚馀双鼎在，唐人犹有八诗传。
攀条嚼蕊绕千回，日暮碧云惊四合。
风定花落深一寸，日高啼鸟度千声。
水来五渡若铺练，山对九疑如画图。
山绕郡楼秋过雨，月临池树晚生烟。
地连巴楚峰岚见，节近清明柳色知。
酒供砚滴濡毫冷，火守更筹添漏长。
柔桑蔽野鸣雏雉，高柳含风变早蝉。
鼓音记里绳阡远，舞节鸣鸾玉步随。
朱饰两番巡属邑，案留双笔在中台。
三壤月临承露掌，九雏乌绕守宫槐。
高阁应山三字古，华堂卓秀一峰尊。
青山经雨菊花尽，白鸟下滩芦叶尽。
尊前能是几时客，山下已成千古坟。
村桥日落市声散，山路月明人语归。
柳条风慢天初暖，花影晴光地亦香。
故人皆死谁为佛，老我犹生即是仙。
几番雨过山仍在，独望人间鹤未归。
人情甚似吴江冷，世路真如蜀道难。
四时鸥鹭窥图画，千古鱼龙听管弦。
人为子推初禁火，花愁青女再飞霜。
人归北阙知何日，菊映东篱似去年。
三山鼎峙多幽赏，千里瓯圆尽胜游。
怪得池塘春水满，夜来风雨起南山。
仰看宫殿浮天半，想见笙箫在月中。
庭梧影薄晨霜落，篱菊香寒晚吹生。
美人与月正同色，客子折梅空断肠。
游人只解游晴昼，风雨朝昏尽属君。
星分纪轸三湘尾，万顷湖边旧晋都。
过口此舟方属汝，行人何用较锥刀。
会须蜡屐步丹梯，要看奇峰三十六。
隔溪人唤渔樵动，江上潮平船欲行。
千金常恨邻难买，一笑那知盖已倾。
墙东凉月频留夜，渡口垂杨几惜春。
落花水煖千船聚，芳草春深一鹤归。
西风落叶长安梦，晚节寒华老圃心。
层檐月印高低影，寒壑风号远近声。
塞垣古木含秋色，祖帐行尘起夕阳。
万叠危岑天倚杵，一竿斜日水浮金。
不忍骤开还骤落，殷勤含蕊待君来。
芍药琼花应有恨，维扬新什独无名。
有官千里再分竹，无地平畦堪种瓜。
云容山色争奇□，远水遥天共落晖。
无水不如三峡险，有山皆似七闽深。
霹雳一声风卷去，谁家水馆夕阳天。
载水寒流对轩槛，桃源深径入渔樵。
笏未到身难击泚，兵如入手易擒吴。
画扇题诗鸾背湿，铜彝煎脑鸭心香。
诸公错落阳和调，赢得林间自在翁。
暗量无限人间事，难概不平天下心。
身到瀛洲须命好，官称庾氏莫言卑。
一山九顶灯常现，六月三峨雪未消。
此生待足何时足，未老得闲方是闲。
须知凡卉空千万，不似寒花只两三。
花外潮回，剑边虹去，抚寒江千里。
外列千区民庶巷，中藏万载帝王家。
前有牧之之风流，后有元之之篇咏。
条风著野方蚕月，高树移阴又麦秋。
压角旧仪烦阁老，濡毫逋责费公移。
轻雷入树惊花魄，白浪浮空涨水脂。
日长人静闻风佩，雨久堂空生水衣。
也应只是寻常夜，未必如今分外圆。
独鹤下随鸡饮啄，众星高共月徘徊。
月借窗移疏影转，风翻雪放一枝高。
挑灯倦夜羞黄里，置笔穷年对白间。
隙风无端吹我烛，满窗明月心更清。
山高不改自然色，水远能流无尽声。
半刺岂能淹骥足，一封行见下龙墀。
试问海棠健否，海棠虽似，减清香。
可堪收拾归屏枕，颇欲浮沈付酒杯。
雁飞云抹攲斜字，鱼跃波摇出没星。
水流天际惊春动，山入云间斗碧攒。
地暖尚疑消玉马，云开早欲放金雅。
路转五盘知地远，铺名太薄见人情。
水色长天人世外，秋风斜日钓舟归。
好事尽输纯与直，谩劳颊舌涌如泉。
时向玉堂寻旧迹，八花砖上日空长。
峨眉多雨雅江秋，溢岸清波入郡流。
最念春风尝酒处，梅酸笋翠后溪头。
昔日曾为尺木阶，今朝真是青云友。
细叠轻绡色倍浓，晚霞犹在绿阴中。
碧云谩有三年信，明月空为两地愁。
雪中林卉皆相似，认得清香寄一枝。
称此一天风月好，橘香酒熟待君来。
白云断处斜阳转，几曲青山献画屏。
天末归帆何处宿，钓船独在蓼花傍。
气回俎豆群工泰，喜入貔貅万马秋。
趁此一轩风月好，橘香酒熟待君来。
圣时建官追茂制，唐家压角失前规。
自笑颠狂便归去，并无穿系买山钱。
襟分楚泽三千里，曲奏湘妃五十弦。
马谙旧路行来滑，琴遇知音尚不弹。
湖山隐后家空在，烟雨词亡草自青。
分鹿是非皆委梦，落花贵贱不由人。
堂成相业思三老，山揖仙风对八公。
须看远山相对蹙，莫欺病齿恼衰翁。
三十六峰天与寄，云间只欠我题诗。
我是梦中传彩笔，欲书花叶寄朝云。
矗汉危桥吞兔魄，出林疏磬落鲸涛。
缚虎敢辞山路险，斩鲸终见海波澄。
莫嗟黑鬓从头白，终见黄河到底清。
叠石自然成雁塔，贮泓依旧作龙塘。
与谁天末分青髻，长向人间画翠峨。
万顷碧波看不尽，一拳孤岫望中明。
凭谁为写无声诗，清标不减渊明辈。
苦厌尘沙随马足，却思风浪拍船头。
十载相从应学得，怕人知事莫萌心。
老龙拿空欲轻举，山灵地只挽之住。
山中宰相晋遗民，下视雄特何仆臣。
三百年来今几秋，天地自老江自流。
可怜一代经纶业，不抵钟山几首诗。
江声捲出风雷去，山色携将图画来。
门无车马地无尘，只有青山是四邻。
夜如何其斗欲落，岁云莫矣天无晴。
门掩苍苔柳半遮，春深庭院日初斜。
珠鞍昔御恩犹在，玉辇亲扶事已非。
琴弹终日得古调，印锁经秋带藓痕。
雨后有人耕绿野，月明无犬吠花村。
自笑资中穷太守，每逢水竹便相亲。
山绕一城藏几寺，江连二水送孤舟。
此身若得西归去，犹胜开笼放雀儿。
雷风有约春虬起，霜露无情紫蕙枯。
安得吾皇四百州，皆如此邦二千石。
山绕一城藏古寺，江连二水送孤舟。
上岭浑如鱼贯柳，下山恰似雁排空。
三十六峰今入手，若无公事且留连。
过眼一春春又夏，开残芍药更无花。
就客饮时担酒去，见鱼游处拨萍开。
酿溪煮海恩无极，千家沽酒万家盐。
回环万木森幢盖，缥缈三山落市廛。
山禽说我胸中事，烟柳藏他物外机。
天上羲轮都易识，人间尧历自难逢。
若非琥珀休为枕，不是琉璃莫作屏。
少年牢落今何幸，叨遇君王问姓名。
三峡江声流笔下，六朝山影满樽前。
吏退更无人迹到，一天魂梦任游扬。
梦回酒醒不知处，月静人稀方忆君。
还君此画不忍觑，怕忆当年分手处。
高城倒影下无地，秋水涵空长有天。
憔悴贰卿三十六，与师气味不争多。
它年跃马相逢处，记得先生旧姓名。
天爱禅心圆且洁，故添明月伴清光。
梦蝶岂知真是蝶，骑牛何必更寻牛。
霜后秋香千树橘，雨馀春色一川花。
楼外江山无限好，二年能得几回看。
事苟非，自有异。事苟是，安有二。
其骨爽，其神清。其禄薄，其福轻。
七相声名俱属此，尚期他日更添君。
薄有田园归去好，苦无官况莫来休。
紫芝秀出何年日，碧藕开成几丈花。
棋怕腊寒呵子下，衣嫌春暖缩纱裁。
密叶高丛拥万枝，女仙成队绿云随。
试上江楼望怀泽，暮云千朵碧连天。
万顷白云独自有，一枝仙桂阿谁无。
山川半为蛮烟累，人物多因谪籍香。
庭暗梨花疑有月，堤晴杨柳自生烟。
万事岂容人有意，一春多被雨无情。
四壁旧贫宁畏盗，一枝虽小易容巢。
石洞云归春雨足，海门月上夜潮生。
尘静山川狂鹿死，雷惊天地老龙飞。
行人自逐杨花去，不是杨花肯送人。
天际三竿量日月，人间一镜照山河。
珠帘绣户迟迟日，柳絮梨花寂寂春。
化行禹贡山川外，人在周公礼乐中。
地高多与风云会，天近尝为日月邻。
月摹瘦影横窗淡，雨沐疏花照水明。
片云出岫犹知倦，流水吟湘肯伴牢。
万事不成嗟画虎，一官那得似驱羊。
最是北来诗料少，地寒难得见梅花。
雨中灯，云中月。最分明，太皎洁。
山中有寺寺有阁，阁外之山横翠来。
桃花飞后杨花飞，杨花飞后无可飞。
雪翻夜钵裁成玉，春化寒酥剪作金。
定王遗筑览长沙，城郭山川四面佳。
天寒络纬悲向壁，秋高风露声入怀。
四围紫翠峰峦合，一片丹青楼阁开。
千里归来人事改，十年犹幸此身存。
青山如故情非故，芳草唤愁诗遣愁。
层层碧嶂来无尽，衮衮清江远莫追。
可怜世上金和宝，借尔闲看七十年。
惟有南山与君眼，相逢不改旧时情。
疑有仙人真影在，故垂百尺水晶帘。
翡翠列成千嶂碧，琉璃泻出两溪寒。
古人随水去不返，此字与山留无穷。
承露气清驹送日，觚棱人静鸟呼风。
星沉会节歌钟早，天半上阳烟树微。
山蒸云气晴能雨，泉挟风声夏亦寒。
东飞江云北飞燕，同寄青春不相见。
好拥双旌便东下，画船明月绿杨津。
白云一树鹤孤宿，明月满楼钟鼓声。
盘无兼味惭留客，梦厌多岐不到乡。
潮捲乱峰横几席，沙填重险变桑麻。
浪痕自记岑彭□，冈势云依陆抗城。
断碑最爱开元时，上有模糊五十字。
生怜一架明于雪，终殿群芳嫁却春。
黄花自与渊明别，不见闲人直到今。
却有一端宜恨处，开花相背有何功。
绝艳更无花得似，暗香惟有月明知。
楼台旧地牛羊满，宫殿遗基禾黍平。
自孤花底三更月，却怨楼头一笛风。
更于何处觅桃源，此地端疑小洞天。
何年饮著声闻酒，直到而今醉不醒。
春山是处箨龙新，不似清凉绿笋珍。
一条横截红尘断，几曲遥通紫禁深。
几点飞花芳径雨，一双新燕荻帘风。
蓬鬓早因时事白，荷衣不受劫尘污。
几夜已生蝴蝶梦，三年辜负鹧鸪班。
青镜不览一两日，白发又添三四茎。
地僻传闻新事少，路遥牵率故人多。
才有数花香便远，更无一叶影方奇。
秋来难得花成染，閒引牵牛上短篱。
人家插柳春将过，时节浇松老未归。
西风昨夜摧黄叶，秋亦无心在菊花。
三十六峰如不到，青山还似不曾游。
青云道远龙媒老，白雪词高鬼胆寒。
风暖柴荆鸟语幽，麦高麻矮野桑柔。
万斛出时非择地，一泓澄处本无心。
偶逐青山无好句，白云相伴过龙门。
天寒不知翠袖薄，日煖但觉玉烟生。
北风万籁自宫徵，南日一轩真裤襦。
驹入隙来元不碍，蝇钻纸出定何妨。
一带拒霜三十里，又催箫鼓作秋声。
平地风烟飞白鸟，半空云木捲苍藤。
拔蒲心，叶再抽。拔蒲根，种不留。
轩窗竹院临流静，灯火瓜洲隔岸深。
漫取忠臣比芳草，不知谗口起椒兰。
绛英琼粒傲霜前，冷落池台亦自妍。
楼台侧畔杨花过，帘幕中间燕子飞。
君王特轸推沟念，诏截危竿横赐钱。
长松乔木倚空斜，六六峰前帝子家。
秋光都似宦情薄，山色不如归兴浓。
枫落楚江寒雁静，月高巫峡夜猿哀。
坐观天下本无事，何必昌阳作引年。
金瓶芍药三千朵，玉轴琵琶四百弦。
烟连草色迷平野，雨趁鸠声过别村。
高低草木芽争发，多少龙蛇眼未开。
人世几番更面目，仙山依旧锁烟霞。
雨被北风吹作雪，水愁东海亦成冰。
荷挥万朵玉如意，蝉弄一声金错刀。
人间路到三峰尽，天下秋随一叶来。
庭下焚香连宿雾，林间鸣佩起栖鸾。
东南地迥宵烽息，西北楼高晚望迷。
疏钟静起军城晚，华表双高水国秋。
朱饰两轮巡属邑，案留双笔在中台。
云容忽变千峰险，草色相沿百带长。
小雨郊原连苦雾，夕阳楼阁照丹枫。
雪意未成云著地，秋声不断雁连天。
离人南浦多春草，越鸟栖枝有早梅。
鹤归已改新城郭，牛卧重寻旧墓田。
富川置治湖山中，胜气环聚称清雄。
人心如地少平处，天气似春无冷时。
路小马蹄高复下，村深鸡唱有如无。
荔枝林下千金络，菡萏池中十画船。
终约夜舟乘月去，苍梧云底望长安。
最觉黄花如有意，却怜豪蟹欲相疏。
瘴侵玉骨终难起，魂断巫山永不归。
杜鹃啼处血成花，梅子黄时雨如雾。
少年挟弹何狂逸，不用金丸用蜡丸。
清明烟火尚阑珊，花信风来第几番。
翠裘锦帽初相识，鱼虎弯环略岸飞。
一从台倾苑树死，空馀飘瓦裁纹鸳。
旧梦不堪游蚁国，生涯只合在渔舟。
谁似金华杨学士，十联诗在御屏间。
我有集仙经始在，劳君一到为重脩。
寺僧日扣妆钟起，园客时翻辇路耕。
沧海有风鹏翼健，青云得路马蹄轻。
圣胎初出赤志翁，丑杖旁扶赤志翁。
眼冷寒梢明数点，知他是雪是梅花。
一筇时到崔嵬上，有底勋劳得给扶。
梁有字题何岁月，藏无经在亦香镫。
天教向老逢春在，诗且忘忧此命通。
百年窗下棋千著，万事灯前酒一斟。
陶写有时欣律熟，去来无著證炉芬。
日月任从愁里过，客尘常向静中参。
千帆过眼人何在，一笛穿云水自横。
潮回海北风偏壮，秋满江南客未归。
花閒笑语从云散，天下英雄岂陆沈。
看翻后夜月回照，梦忆前生地不同。
隔云烽火山河旧，列土旌旗雨露深。
茂陵秋草不如钱，老尽日光行宇宙。
一日又从头上过，百年多在梦中行。
落雁景翻秋宇迥，乱雅啼带夕阳飞。
飞雨隔愁横笛后，残镫照梦落花前。
万壑松风天鼓吹，四围花月锦帘栊。
燕云海阔归鸿杳，蜀汉城荒戍马閒。
雁寒景落三山月，骑俊神通万里城。
邑自乱来新鼓角，屋从兵后尚蓬蒿。
风雨黄花秋兴熟，江湖归路客愁轻。
为惜旧时慈母线，宁甘今夜隔帘霜。
千山落木秋来客，两袖西风旦过僧。
天开暝色云千里，雨洗秋空月十分。
术岂有灵能起死，梦从何处忍忘归。
万国梦回秦月在，千年事过蜀云飞。
封浚九州尧舜禹，典刑万世契夔龙。
天地浮萍云聚散，江山罨画月西东。
剩携尊酒斟蓝尾，惜不杯羹荐墨头。
各人自扫门前雪，休管他人瓦上霜。
千层高阁侵云汉，双派清流透石岩。
春将国艳熏花骨，日借黄金缕水纹。
为君写就黄庭了，不博山阴道士鹅。
百家传本略相似，如月行天见诸水。
远水涵空迷极目，落花如雾拥归轩。
千年饱服长生药，三朵长簪不老花。
山僧不解数甲子，一叶落知天下秋。
风定落花深一寸，日高啼鸟度千声。
一天倒影澄秋色，万顷波浮浸月华。
斫雪流膏乃如许，也容石蟹趁时新。
可惜不当梅蕊破，幽香合在弟兄间。
朝来蟹眼方新试，昨夜灯花早得知。
云连三峡苍茫外，人在千峰紫翠间。
竹生石上琼瑶碧，泉落檐间组带垂。
潮回画楫三千只，春满红楼十万家。
著庭谨护箨龙儿，养就坚高抗雪姿。
高城落日龙吟角，远水浮烟蜃吐楼。
海上风流荔枝国，人间潇洒菊花天。
为报寻芳沽酒客，年年到此且徘徊。
最爱荔枝初熟后，人间都在赤城间。
味重带新驰驿贡，花旌难老隔年芳。
忍看夜影分残月，别送秋声入晚风。
宿雨阁云千嶂碧，野花弄日一村香。
翩翻燕子朱门静，狼藉梨花小院闲。
色空了了空还执，体相如如相即非。
白云深处访禅扉，一簇楼台锁翠微。
向日草青牛引犊，经秋田熟稻生孙。
两袖清风蓬岛路，一襟明月海天秋。
多情未老已白发，野思到春如乱云。
园林换叶梅初熟，池馆无人燕学飞。
青山南，白石北，此地嵯峨人不识。
百年休问几时好，万事不劳明日看。
松欺腊雪千年古，竹扫溪风六月寒。
笔端造化如东君，著物不简亦不繁。
杜宇一声苍树远，黄鹂三啭落花深。
吟诗已得池塘梦，学易独明天地心。
□踏浪□知浪险，蝶翻花宅惜花空。
寺接江声秋月上，楼依野色夕禽还。
片帆忽逐飞鸿去，知落谁山第几重。
有时放步东湖上，与僧遥指远山青。
人看人，火照火。无杂坏，忘彼我。
言前体道乾坤窄，笔下搜吟海岳枯。
天地尚空秦日月，山河不见汉君臣。
沧海尽教枯到底，青山直得碾为尘。
莺啭千林花满地，客游三月草侵天。
千点乱山横紫翠，一钩新月挂黄昏。
天际雪埋千尺石，洞门冻折数株松。
绕砌浅莎鸣促织，断檐残雨挂游丝。
丁宁童子休教扫，留取窗前当雪看。
两君旷度皆吾党，红烛迎舟尽醉还。
一笛西风吹落日，满帆行客背孤城。
二十四桥千步柳，春风十里上珠帘。
君恩未报身何有，且寄扁舟梦想中。
吴头楚尾祗咫尺，斗盛牛明直古今。
夜深更拥寒衾坐，明月梅花共一窗。
天上人间元一气，如何顷刻烂樵柯。
云归青嶂雨初歇，花卧碧苔春已休。
白日干戈万马尘，铁心不碎竟谁身。
泪多陈后愁离殿，浴出杨妃困倚阑。
多情樵牧频簪髻，无主蜂莺任宿房。
禹凿隋穿今古利，吴樯楚楫去来空。
满坞白云耕不破，一潭明月钓无痕。
游鱼顾影惊寒月，宿鹭迷群下夕阳。
应有化人巢木末，枝间一国自行春。
杨柳影疏秋霁月，梧桐叶坠夕阳天。
乡关素号贤夫子，事论今推圣长官。
六诏漫随丹凤急，一溪聊与白云闲。
耻见横人欺楚约，忍闻稚子劝君行。
大江今古怒声怒，长为将军气不平。
门大要容千驷入，堂深不觉百男欢。
如今纵得仙翁术，也怯君王四路饶。
欢声如凤来衔诏，喜气如鸡去揭竿。
曾梦春塘题碧草，偶来雾夕看红蕖。
桥横云壑连朝渡，雨暗灯窗半夜棋。
每遇花时人竞取，祇愁斫尽春风枝。
连山横截展一臂，为我障断西南夷。
谁言岭外无霜雪，何事秋来亦满头。
枪棋携到齐西境，更试城南金线奇。
坐忘日月三杯酒，卧护江湖一钓船。
檐垂冰箸晴先滴，草屈金钩绿未回。
城下江流金雁水，亭中人弄玉弦琴。
尧仁况是如天阔，乞与孤云自在飞。
马寻旧路知归去，龟放长淮不再来。
灵山一片云边雨，每为熙朝作岁丰。
人在蓬壶颓白玉，地连兜率布黄金。
不能歌，不能吟，潇湘江头千古心。
城角日高人寂寞，小庭行遍拾桐花。
不识日高眠起处，何如风定舞馀时。
南墙双柏天生直，材虽未老心千尺。
青共立，米去皮。此时节，甚光辉。
衰俗易高名已振，险途难尽学须强。
人生万事反覆多，道路后先能几何。
云共去时天杳杳，雁连来处水茫茫。
截开野色教天阔，斫断浮云放日高。
秋风凉，松韵长。未归客，思故乡。
白云来去本无踪，占定仙山四六峰。
弄珠解佩风流古，缓带轻裘道味闲。
风暄翠幕春沽酒，露湿筠笼夜卖花。
平地风烟飞白鸟，半山云木卷苍藤。
平地风烟横白鸟，半山云木卷苍藤。
烧残红烛客未起，歌断一声尘绕梁。
到门先见如丝瀑，恰似渊明醉石旁。
龙归一饷云遮洞，猿叫三声月满山。
营古杳难寻白石，山灵惭未识乌君。
不缘燕子穿帘幕，春去春来那得知。
龙枝已逐风雷变，减却虚窗半日凉。
鱼出清波庖脍玉，菊含寒露酒浮金。
高标远韵果何处，宜在小沼浮荷花。
奇哉江南郭夫子，一顾能令泉价美。
溪云影乱杉松暝，檐铎声流殿阎寒。
水暖池塘闲睡鸭，烟深村落自鸣鸠。
江入海门吞百粤，楼横铁瓮跨三山。
天际林峦压寿邱，夹江旁瞰两三州。
使君自为君恩厚，不是区区爱华山。
焚香再拜穿华线，候得神光白气飞。
寒食清明都过了，石泉槐火一时新。
不会人间闲草木，预人何事管兴亡。
何处转添孤客恨，两溪流水一城花。
小园寂寞锁春风，初见梅花一树红。
犹作霓裳舞妖态，零红坠粉湿秋根。
人拾为衔真可惜，皮开子落不论钱。
要有堂堂冠剑叟，苍然十万甲兵中。
晚风亦自知人意，时去时来管送香。
海门碍日山双耸，江北迎人树几行。
无山得似巫山秀，何水能如河水清。
风约乱云归陇首，角催明月出波心。
斜拖阙角龙千尺，澹抹墙腰月半棱。
遗爱海波无继处，去思秋色有馀清。
愿君早作归来计，同醉园林二十春。
休缘招隐空生叹，自是中心悦美官。
一池荷叶衣无尽，数树松花食有馀。
天连远水三吴阔，人倚危楼万象低。
如障如屏如绣画，似幢似盖似旌旗。
碾成天上龙兼凤，煮出人间蟹与虾。
莫言伯道无儿嗣，看取千秋祀事存。
晓来风入万花动，零落满头飞下时。
笠泽渔帆翠叶轻，洞庭山色青螺小。
山头日日风和雨，行人归来石应语。
夜添风月无尽景，晓起烟云皆助诗。
水似人清光滴眼，山随天远翠浮眉。
却忆当年江处士，辞言秋色蔼人家。
小桃斜映绿杨丝，激水泠泠漾日晖。
几疑银汉馀波溢，浪衮黄金砌畔泉。
潮来潮退东西渚，云起云收前后山。
饮罢流连未归去，更来花下捧茶瓯。
三公历拜皆无敌，二府更居贵莫伦。
时辟西湖作胜游，使君元是济川舟。
相逢尽欲倾家酿，久客谁能散橐金。
春晚花王在处稀，山中还信正芳菲。
君王旦暮方尝胆，犹筑池塘长紫鳞。
黄鹤仙人隔千古，太白英灵在何许。
君山一点青螺髻，知是沧溟第几洲。
午夜梦飞沧海外，一年春在落花中。
短棹孤飞誇寥廓，洪涛高卧看星辰。
草堂不见杜陵老，折得青松度水归。
山外浮云云外城，江边羌角水中声。
唤得梅蕊要同韵，羞杀梨花不解香。
蒲根水满雁初下，梅径香寒蝶不知。
花明柳暗一溪水，日薄云浓三月天。
海棠照日倚垂杨，万缕千丝影零乱。
关山不隔还乡梦，风月犹随过海身。
清都琼叶霏霏下，净界空花种种开。
偏随江月横陈夜，未放官梅独自春。
寂寂峰峦千古意，溶溶花木一家春。
地喷飞泉成雨露，根盘乔木列旌麾。
但见金华仙伯语，笔端丘壑饱经心。
晚喜此士来相亲，呼童汲涧濯玄云。
此身未是寻真客，惭愧寻真观里人。
有时罗袜步微月，想见江妃相与娱。
已无丑扇几边乱，空见春锄天际飞。
山翁何事冲寒往，知有梅花在隔溪。
一日日，一时时。龙门老，心自知。
轩前山色依然绿，轩下泉声漱玉寒。
暮天斜去空成字，远地频来不寄书。
满目烟含芳草绿，倚兰露泣海棠红。
微意平生在江海，尘冠今日为君弹。
狂随柳絮有时见，舞入梨花何处寻。
江天春晚暖风细，相逐卖花人过桥。
古来此景叹经岁，今夜谁家不倚楼。
趁暖不随千卉折，凌寒先伴六花开。
坐食今添几支遁，煮盐那得百弘羊。
梢横波面月摇影，花落尊前酒带香。
风生阊阖春来早，月到蓬莱夜未中。
鹿石晓寒云漠漠，虎溪春浅水潺潺。
青山有恨花初谢，流水无言草自春。
翠幕管弦三市晓，画堂烟雨五峰秋。
散尽平生眼中客，暖风晴日闭门居。
黄气远临天北极，紫宸位在殿中央。
青干霄外山千尺，碧入林间水一条。
相望唇亡齿寒国，书来莫惜剡溪藤。
不论与汝小一月，政自容君数百人。
八桂西南天一握，重江今古水双流。
半坞烟霞金世界，一堂风月玉壶秋。
闲多卷满新成句，懒极床堆未答书。
莫讶杖藜归去早，家山闲却一溪云。
不使翠分旁牖去，却缘清甚畏人知。
江鸥斜日浪清浅，岩桂小窗香有无。
花外小楼云罨画，杏波晴叶退微红。
到底此君高韵在，清风两腋为渠生。
朝雨未休还暮雨，腊寒才过又春寒。
巧将千嶂遮晴日，借得三眠作翠帷。
此地从来寒暑偏，扇纨不曾遭弃捐。
如今若把菱花照，犹恐相逢是梦中。
明朝送我扁舟去，字水秋风有几篙。
冥冥沙水雁初下，猎猎菰蒲秋向深。
晓猿啼破千岩翠，古木阴成一径幽。
人间八月秋光好，芙蓉溪上春酣酣。
解唱阳关别调声，前朝惟有李夫人。
几许少年春欲夏，一番梦事绿催红。
浓开细细黄金蕊，间颇深深碧玉丛。
泪眼生憎好天色，离觞偏触病心情。
日射晚霞金世界，月临天宇玉乾坤。
危楼日暮人千里，攲枕风秋雁一声。
枕簟绿阴花谢后，轩窗清景月明时。
百啭已休莺哺子，三眠初罢柳飞花。
身在江城抑何暮，心游魏阙不崇朝。
人有悲欢头易白，山无古今色长青。
含桃红紫莺声老，宿麦青青燕子飞。
交情老去淡如水，病骨秋来瘦似松。
山中露冷草木瘦，江上月寒蒲柳秋。
老夫六贼销磨尽，时为幽香一败禅。
探枝春色墙头朵，阑入风光竹外梢。
河横星斗三更后，月过梧桐一丈高。
世事无穷贫不尽，人生有著到思量。
万顷玻璃一叶船，冲芦曳藻入苍烟。
人逢岁稔家馀粟，地近岭南冬不冰。
南亩桑麻无旧户，西园桃李变新栽。
天气未佳宜且住，风涛如此亦安归。
红尘紫陌江声外，绿嶂青岚书几间。
宫徙渎山方得地，阁藏宸翰不知年。
先生只此在山中，莫道云深不知处。
杜陵应恨未曾识，空向成都结草堂。
竹密不知云欲雨，山高尽见水朝宗。
真翁自了平生事，不了山阴陆务观。
直令万乘高凡眼，不道人间例是贪。
肉还父，骨还母。日西沈，水东注。
寒雁挟风过古木，春鸠带雨集荒园。
夜夜月明金苑里，如何照不到长门。
何须更辨伤春谤，岁岁飘零不及春。
一草亦关春造化，众星能表月精神。
世间此物多为马，宝剑还宜出上方。
莫道春随风雨过，化工昨夜到桑麻。
风雨昼酣秦地阔，关河春梦楚云低。
看来固是最低树，外此都无许大花。
晚归烟树住犹见，晓向雪汀飞若无。
吴市终身避言耳，去家岂是去为仙。
柳香何处春风店，酒醒月明闻杜鹃。
可怜门外新归燕，不见堂前旧主人。
灯影照残孤枕梦，雨声滴碎两年心。
江山千里俱头白，骨肉十年终眼青。
蛙鸣莫夜官何为，蝶恋芳菲梦不知。
蚕一二眠催出伏，秧三四叶尚忧风。
笑他思著莼鲈者，却感秋风始去官。
万株翠干根成后，一个閒僧手植初。
碧玉环中藏世界，白云影里见楼台。
眼昏书字不著纸，耳重听言常问人。
可堪收拾归屏枕，颇欲浮沈赴酒杯。
如龙化作青藜焰，宁用窗前设短檠。
想得东篱黄已遍，到家及取未凋零。
白鸟一双帘外去，芦花风静钓舟闲。
身闲不入红尘市，梦好频惊画角声。
日高三丈宿酒醒，鸟唤一声春梦惊。
莫教独欠赤松游。下客抛官独自回。
石间圆影叠金波。涧含苍壁隐青萝。
把酒从来不可期，吾降今日少人知。
门因好客时时扫，窗为看山面面闭。
酣歌待约东邻伴，泼面晴风涨酒澜。
一局残棋双鹤去，石枰空倚白云寒。
帘捲绿阴花外月，玉山冰雪醉扶翁。
山侵平野高低树，水接晴空上下星。
竹院鸣钟疑物外，画桥流水似江南。
数树残花喜春在，一声啼鸟觉山深。
海东绝域皇华使，天上仙官碧落卿。
腊底东风絮白云，烂头细雨暮纷纷。
此际若为销别恨，两行红粉啭春莺。
家家濯锦向江边。传来新样写金笺。
不行朝云夜闻钟。子规西来泣相语。
莫歌月节折杨柳。前溪变声悦郎口。
故园却信天台隔，回首东风路渺茫。
白团扇，含情待郎来，不使路傍见。
拭别泪，应悔打鸳鸯，输他双对睡。
与郎好，犹不及琵琶，时得郎回抱。
惊雄逝兮孤雌翔。临归风兮思故乡。
假作真时真亦假，无为有处有还无。
日毂行天沦左界，地机激水卷东溟。
待人间觅个，无情心绪，着多情换。
折杨柳。百鸟园林啼。道欢不离口。
夜相思。投壶不得箭。忆欢作娇时。
奈何许。所欢不在间。娇笑向谁绪。
隔津欢。牵牛语织女。离泪溢河汉。
啼相忆。泪如漏刻水。昼夜流不息。
松上萝。愿君如行云。时时见经过。
所欢子。莲从胸上度。刺忆庭欲死。
上知所。所欢不见怜。憎状从前度。
东台百馀尺。凌风云。别后不忘君。
三羊五马，马子离群，羊子无舍。
朝牧于林，暮钓于溪，吾何忧而。
禹得金简玉字书。藏洞庭包山湖。
人莫知其子之恶。莫知其苗之硕。
五马游春，彩佩照人，光生南陌。
休休得也□，云深处、高卧斜阳。
昨日看花花正好，枝枝香嫩红殷。
旧家杨柳依依绿，长锁春来庭院。
不如归去，南山豆熟，北山有黍。
我歌我歌，旧民犹可，新民奈何。
遇徐杜者必生，遇来侯者必死。
火灭修容，慎戒必恭，恭则寿。
手捻茱萸簪髻，一枝聊记重阳。
插黄花、对尊前，且看茱萸好。
黄叶无风自落，彩云不雨空归。
恰似断魂江上柳，越春深越瘦。
待得团圆时候，樽前问这时节。
不是老僧亲写，晓来谁报平安。
摩挲道傍醉石，定是天边酒星。
布衣暖，菜羹香，诗书滋味长。
黄之滨，其马踰轮，皇人如神。
夜相思。望不来。人乐我独愁。
二火皆食，始同荣，末同戚。
但入新年，愿百事、皆如意。
重阳泪眼，又早是、苦离肠。
疏雨洗云轺，望极银河影里。
满树叶繁枝重，缀青黄千百。
不暖不寒天，春色恰倚人意。
谁分菱花影，还看蓬鬓秋。
今日持团扇，非是为秋风。
神羊既不触，夕鸟欲依人。
吟中双鬓白，笑里一生贫。
势如连璧友，心似臭兰人。
闺树红滋变，庭芜白□□。
谁谓九龙帐，惟贮一归郎。
宁食三斗尘，无逢权怀恩。
今日巨唐年，还诛四凶族。
九子不葬父，一女打荆棺。
野迥云根阔，山高树影长。
先生不在此，千载只空山。
胜日登楼望，山川一半春。
人家在仙掌，云气欲生衣。
有水鱼争乐，无人鸟共歌。
地灵无俗草，岩静有仙禽。
风雨揭却屋，全家醉不知。
春至偏无兴，秋来秪是眠。
海曙云浮日，江遥水合天。
唯君比萱草，相见可忘忧。
严霜白浩浩，明月赤团团。
永惭沾药犬，多谢出囊锥。
家住青山下，时向青山上。
烟随红焰断，化作白云飞。
还应鼎湖剑，千载忽同归。
入门池色静，登阁雨声来。
舜耕馀草木，禹凿旧山川。
论成方辩命，赋罢即归田。
夜长灯影灭，天绕鹤声孤。
云壑凝寒阴，岩泉激幽响。
河鱼未上冻，江蛰已闻雷。
水光先见月，露气早知秋。
因缘三纪异，契分四般同。
雨随青嶂合，云拂画旗来。
辞春不及秋，昆脚与皆头。
习氏踪谁寄，羊氏道可跻。
先朝六驾日，远虞附已深。
吟倚雨残树，月收山下村。
地偏云自起，日暮山更深。
竹篱疏见浦，茅屋漏通星。
白日故乡远，青山佳句中。
北阙辞天子，南山隐薜萝。
刻舟寻已化，弹铗未酬恩。
宝帐香重重，一双红芙蓉。
冥云生易满，秋草长难高。
为学心虽满，知君如掩扉。
云螭非易匹，月驷本难俦。
护犊横身立，逢人揭尾跳。
石压笋斜出，谷阴花后开。
草庐龙旧卧，花府凤曾栖。
轮中别有物，光外更无空。
但存方寸地，留与子孙耕。
落花真好些，一醉一回颠。
独来成怅望，不去泥栏干。
鸟归花影动，鱼没浪痕圆。
高树多凉吹，疏蝉足断声。
堂高凭上望，宅广乘车行。
到处自凿井，不能饮常流。
万木无一叶，客心悲此时。
都缘心似水，故以钵为舟。
熊踞庭中树，龙蒸栋里云。
几人平地上，看我半天中。
转扇来清风，援琴飞白雪。
远树拥川断，晴云抱日流。
象筵列虚白，幽偈清心胸。
飘飘随暮雨，飒飒落秋山。
整巾千嶂耸，曳履百泉鸣。
风便磬声远，日斜楼影长。
篆经千古涩，影泻一堂寒。
谁言百人会，兄弟也沾陪。
枝迎南北鸟，叶送往来风。
邻僧犹未起，明月早先知。
东立朝雨霁，南飞夜月明。
伴行唯瘦鹤，寻寺入深云。
伴行惟瘦鹤，寻步入深云。
万国不得雨，孤云犹在山。
昔作树头花，今为冢中骨。
风高弓力大，霜重角声干。
孤舟半夜雨，上国十年心。
水光先见月，露气早知秋。
万国未得雨，孤云犹在山。
万木残秋里，孤舟半夜猿。
伴行唯瘦鹤，寻寺入深云。
昔作树头花，今作冢下骨。
鸟啼红树里，人在翠微中。
树古叶黄早，僧閒头白迟。
群材方用楚，一士独辞燕。
村酒仅数行，野蔬不盈掬。
溪山新月上，江海故人同。
云山随处觉，风雨兴中孤。
及瓜当此日，行李似来时。
举头山苍然，一峰立云表。
鳌足立四极，钟山蟠一龙。
老来非厌客，静里欲书经。
寻光来佛后，窃食犯僧残。
寸地不可弃，东风何处无？
种瓜思夏实，分菊待秋花。
晴原望新麦，一片绿云香。
两朝忠义传，俱有若人名。
至元十五六，狗儿坏我屋。
忘情消白日，高卧看青山。
自言羊可种，不信茧成丝。
蠹众而木折。隙大而墙坏。
同贫清风馆，共素白云室。
挂鞍长林侧，饮马修川湄。
藻帐越星波，玉饰渡云川。
平湖旷复远，高树峻而危。
自兹一去后，市朝不复游。
一母生三天。两天共五年。
尺书徵建邺，折简召长安。
玉树后庭花，花开不复久。
红片半随风，又半随流水。
西风渐冷，园林万木凋黄。
枕冷衾寒，夜长无奈愁何。
何时一尊酒，重与细论文。
夜深帘幕静，一曲管弦清。
鸳鸯鸥鹭，浴乱一池春碧。
灯火楼高，移下一天星斗。
风撼梧桐影碎。凄凉天气。
荷叶乍圆，正是困人天气。
却教人，逢春怕，见花羞。
寸地不可弃，东风何处无。
清音见江来，载酒送江去。
叶外应无叶，心中更有心。
凤驾都门晓，凉风苑树秋。
山来分楚越，水落会蒸湘。
天门九重开，终当掉臂入。
瑞露零宵极，仙盘奉帝家。
称觞一之日，祝圣万斯年。
戴归双綵胜，就赐五辛盘。
雪岭梅花绽，云洞老僧惊。
种瓜思夏实，分菊待秋花。
无叶滋春色，有花开晚红。
老筇支瘦影，寒木凭吟身。
积雨生残稻，苍苔入旧笼。
风涛秋渡阙，烟雨晚村孤。
累重无歌舞，官闲省簿书。
蚁返愁寻穴，鸦归喜见巢。
草黄眠失犊，石白动知鸥。
徒然五侍从，不办一书生。
林暝鸟呼雨，径深童扫云。
经夏地无暑，未寒泉有冰。
凉风回远笛，暝色带归舟。
青女横霜夜，神炉盛冻天。
风摧秀林木，色变附蓝丝。
樵斧和云斫，渔蓑带雪披。
柳色知春浅，钟声觉寺深。
避虎连村静，分鱼一市腥。
不逢星汉使，谁识是灵槎。
茎抽银线细，根结水晶寒。
云气凉秋簟，山光翠入门。
苔光浮乱石，花影倒寒潭。
岩深松半露，石乱水分流。
径竹烟横素，庭莎露缀珠。
竹韵扣寒玉，苔花叠碧钱。
吏闲衙放早，事简印开稀。
松窗晴似雨，竹径夏如秋。
檐捲三峰碧，琴弹万籁清。
惜花愁有雨，待日喜无云。
水村烟暝早，山馆夜寒多。
绕臂双条达，红纱昼梦警。
人畏轩台久，春归雨泽多。
不知何处雨，已觉此间凉。
未知真是岳，祇见半为云。
绝壁高千丈，清泉应六时。
林缺添松补，篱疏倩菊遮。
黄犊拖犁倦，青帘说酒清。
风腥蛮市合，日上瘴云红。
一堤杨柳月，十里芰荷风。
丹凤诏不起，白云藏更深。
诸峰居蜀右，夕翠染巴东。
分符真吏隐，燕寝傍岩栖。
石压木斜出，岸悬花倒生。
水活冰无日，枝柔树有春。
蛇露根穿岭，龙眠影在潭。
弋下失溟鸿，网细遗巨鲲。
繁萼香琼乱，残英绛雪遗。
行人晚更急，归鸟夕无行。
海云含雨重，江树带蝉疏。
天寒河影淡，山冻瀑声微。
天醉笙歌外，风香罗绮馀。
月落松陵晓，风生笠泽秋。
旁迷绿虫挂，近识翠禽呼。
木围三寺影，川合两江波。
萌开箨已垂，结叶如成枝。
谁能制长笛，当为玉龙吟。
别后频芳草，愁边更落花。
选诗非选官，论诗非论人。
招客饮治聋，聊复尽余杯。
吟馀云散叶，坐久麈遗毛。
醉令难同社，仙鹅肯换书。
惠和官尚小，师达禄须干。
题诗人已贵，衮路冠三台。
云影犹带湿，日光初漏明。
梅以白为正，菊以黄为正。
康庐山水雄，三峡又争长。
岂惟藏两蜀，亦自限三巴。
王粲初开井，山翁旧醉池。
綵槛应无分，春风不借恩。
凭高看渐远，更上最高楼。
陈迹千年在，斯人百代无。
嚼梅香袭齿，攀柳绿藏巾。
故里千山隔，终年一字无。
蘼芜敷绿叶，系出蛾眉阴。
扁舟载双鹤，万卷贮群书。
珠盘临路泣，斗印入乡提。
五十践衰境，加我在明年。
读书三年艾，逢世四角轮。
净瓶常带水，破衲任生尘。
砚润浮残墨，琴乾响断弦。
顿超捷进脱，故习肩前修。
思苦无一字，意来成数篇。
野店青辟户，春船绿涨篙。
只愁歌舞罢，化作彩云飞。
随为楚西南，郡颇富山水。
易立泰山石，难枯上林柳。
寺老柳遮塔，雨多春碍船。
树影踏不碎，花香嗅却无。
一江分两界，二寺对双蓬。
冰看时俗薄，雨弄客愁多。
平生五千卷，为方不为圆。
叶稀林脱颖，沙现水分镳。
水流成独往，山势作朋来。
木落青无影，荷枯澹有香。
水痕才破腊，云黯似知春。
燕忙将入夏，蚕暖正眠春。
奚车一牛驾，朝马两人骑。
气蒸不待薪，水活可烹鼎。
邂逅一杯酒，东风柳絮天。
恩袍草色动，仙籍桂香浮。
寒儒逢景运，报德合如何。
銮舆临紫塞，朔野冻云飞。
晴野花侵路，春陂水上桥。
三月内方有，百花中更无。
细栽烟外叶，繁并暖前枝。
旧苑珠千树，寒郊玉万层。
露夕梨津饱，霜天蟹甲肥。
积高人上雍，昭配礼从周。
逢君金华宴，正味百花先。
云移鸟灭没，风霁蝶飞翻。
昔乃荆棘荒，今为蕙兰袭。
眼昏书字大，耳重觉声高。
白水一泓澄，兹山定玉骨。
若要居二宅，先须入礼门。
碧云千里暮，红叶十分秋。
已从槐借叶，更染菊为裳。
未能子字民，但欲兄事钱。
忧兄行不得，劝客不如归。
玉盆应有意，要洗贪者廉。
士耻无名字，吾儿早振声。
钗斜穿綵燕，罗薄剪春虫。
柳老抛绵后，梅酸著骨时。
半轩开万象，一水断双峰。
远雁入空碧，孤舟浮浅清。
蛩声千里暮，雁影一天秋。
日回龙并影，风过凤联声。
王貌闲知鹤，黄吟苦似猿。
行到水穷处，未知天尽时。
秋声和暮角，膏雨逐行轩。
使梅和雪赏，僮橘过霜收。
海月随帆落，溪花绕驿流。
雨密丝桐润，潮平钓石沈。
一门萃忠孝，竹帛写家声。
缘曾分月种，故发入云香。
青灯夜深雨，破帽晓来风。
渡海鲸波息，登山豹雾清。
清如玉壶冰，澹若朱弦瑟。
线撚依依绿，金垂袅袅黄。
吏道官官恶，田家事事贤。
草不惊皇辙，山能护帝舆。
山犹连蜀道，人已作秦音。
山川百蛮国，雨露九天书。
春归万年树，月满九重城。
新霜染枫叶，皓月借芦花。
清江入城郭，小浦生微澜。
船官风破浪，关吏鼓通晨。
洲渚千奴熟，旌旗五马来。
水光连夜白，雪意共云低。
吏辞如贺日，民送似迎时。
浪平山接影，山尽树回根。
墙头霜下草，又作一番新。
山秀云成叶，江湍浪作花。
荐菊明诗眼，看梅长道心。
梨花春二月，杜宇夜三更。
如何五载后，不问九疑归。
瑩光连烛动，月影带河流。
辟户夜通月，掬泉朝饮星。
地旷日难晚，海宽天欲浮。
与子才分手，何人更赏心。
祇教人种菜，莫误客看花。
云树天低楚，烟汀地失吴。
拥路东方骑，悬腰左顾龟。
谁哀城下酌，不废洛中吟。
十钟人既醉，九奏凤来仪。
莫待柳吹绵。吹绵时杜鹃。
活计鱼虾蟹，此事属渔舟。
河分隋柳尽，路入楚云深。
竹多翻障月，木老只啼乌。
花缩添新紫，香消减旧黄。
人从生处乐，谁向死前休。
诗酒独游寺，琴书多寄僧。
田园贫宰相，图史富书生。
耿耿一寸心，不能去庭闱。
公来无琴鹤，公去有芒鞋。
隐非秦甲子，病有晋春秋。
算吟千万首，方得两三联。
风回时带笛，烟远忽藏村。
梦回千里外，灯转一窗深。
语离遽何许，话旧复何时。
细雨双飞鹭，寒蓑独钓船。
啼猿非有恨，行客自多悲。
春消千嶂雪，清逼五湖秋。
露湿看花脚，莺啼欲晓山。
孤云不为雨，尽日却归山。
上覆白玉盂，下盛白玉盂。
清凉万杉下，苍翠五峰前。
鬓间相似雪，峰外寂寒烟。
鹤归空有恨，云散本无心。
春到不择地，石傍花自开。
蛩声依坏砌，树影倒寒池。
荒店难寻酒，长途半趁船。
残灯吟夜雨，破榻卧秋山。
岸涨鱼吹沫，山空石转雷。
诗忙疏酒盏，俸薄减厨烟。
大开双白眼，只见一青天。
小山不能云，大山半为天。
每蒙天一笑，遂与物为春。
冰雪凝难解，风云庆有时。
水边闲咏处，云岛月斜明。
万古嗟无尽，千生笑有穷。
君侧无谗人，发口不须婉。
多谢喧喧雀，时来破寂寥。
溪月涵虚影，山云护断香。
风雨送迎地，别离多少人。
脸薄难藏泪，眉长易觉愁。
四山来不断，一水去无穷。
菱天晨气润，槐夏午风清。
何用长堤柳，将眉与世颦。
月入星辰大，山明天地秋。
湖海三生梦，乾坤一寸心。
金风凉夜深，吹我萧萧发。
霖作商岩雨，薰来舜殿风。
出没鱼龙聚，飞沉日月连。
孤馆明秋月，清砧韵霜风。
两制诚堪美，青云侍玉舆。
后茁碧含藓，厥包黄带沙。
自作先生传，谁为故吏碑。
著衣轻有晕，入水淡无痕。
炊熟风瓢动，吟归雪砚枯。
尽日飞花急，隔溪芳草深。
春风任花落，流水放杯行。
山留盘瓠迹，洞有秦人书。
若更花解语，却解使人愁。
二龙骖夏服，双鹤记尧年。
紫结茱萸实，浓熏菡萏香。
玉女雕琼萼，仙禽借菊衣。
竹醉人还醉，蚕眠我亦眠。
天若有情，天也为人烦恼。
分石同僧坐，看松见鹤来。
勿笑有三耳，全胜畜二心。
芳草不复绿，王孙今又归。
轻袂杨花落，遥装燕子随。
稻花香满路，菰叶乱苍洲。
举头语天公，慇勤推日车。
双蜂上帘额，独鹊袅庭柯。
子美无情甚，都官著意频。
莫叹鬓如雪，且教心似灰。
南人如问雪，向道是杨花。
西北高楼在，东南王气销。
晓陌壶浆满，春风骑吹长。
高为天一柱，秀作海三峰。
思满离亭酒，魂惊客舍乌。
此生头已白，无路扫王门。
画舫行春处，潇湘二水涯。
远草牛羊动，暗潭虾蟹明。
天形包旧楚，水影动全吴。
紫蟹膏应满，丹枫叶未凋。
避秦荒径在，招屈古祠空。
色鲜因晓日，声脆得秋霜。
惠雨随风至，炎凉顷刻分。
官卑逢酒强，事简作书勤。
转叶香随风，舒花影凌日。
峡猿朝夕听，此地类巴黔。
枭鸣社旁树，盗发冢中金。
阴微辨樵火，霁早误僧钟。
洒窗蚕食叶，入竹蟹行沙。
花开才一信，人日故多阴。
蟹遁迫众隙，鹤饥拳两阶。
雁愁奔旧菊，蟹健敌新醪。
秋兰临涧活，石蟹带霜饥。
沙清幽蟹露，树蔚野禽留。
山梅能摘索，溪蟹更清癯。
梦无全觉久，诗只半聊奇。
蟹与人同健，诗如酒怕陈。
蟹生溪味爽，梅报野香疏。
宦情薄于水，吟鬓早为霜。
到海祇十里，过山应万重。
兼曹谋未展，八幕志方摅。
白日行空阔，青灯耿夜阑。
愁殢有兵尊，老怕能言李。
玉楼人静。高卷疏帘情迥。
宝源天富国，咸脉海分潮。
南国松楸旧，东湖水石凉。
乾坤生长我，贫病怨尤谁。
白发风前酒，黄花雨后镫。
风雨低黄鹄，江湖老白鸥。
溪上接秦头，远江分楚尾。
东家近新富，满地布苔钱。
晚烟晴带湿，春雾暖生香。
客舍三杯酒，渔舟半夜灯。
僧居负高青，佛阁俯深翠。
地灵得南徐，天险称此固。
不堪相背处，何况独归时。
故人怜我贫，走送不待买。
戏作风枝斜，垂恼玉堂宿。
春飞白玉花，秋吐黄金实。
香散风前麝，浆寒霜后蜜。
一官如马小，众眼似衫青。
句牵主人衣，一步行不得。
树既摧为薪，花亦落为尘。
盗者得其便，掉头笑且歌。
王貌闲如鹤，黄吟苦似猿。
金谷人亡后，沙场日暖时。
本是无情物，南飞又北飞。
一望和烟碧，悠悠去不回。
未飞三日雪，却报一枝春。
柳色黄金嫩，黎花白雪香。
草浓春径狭，树密晚窗阴。
若欲受持者，应须用眼听。
去路正黄叶，别君堪白头。
剑月啼猿苦，江沙濯锦寒。
芳树侵云老，孤泉落石危。
山日秋光短，江虹晚影低。
雾开离草迥，风逆到花迟。
盘馔春多笋，厨薪湿带苔。
关河虎符重，殿阁兽樽闲。
松声和雨听，山色带云看。
从归青嶂里，不出白云来。
自从游紫陌，谁肯隐青山。
地因培客土，凡草有时生。
草檄飞燕垒，降幡入汉营。
岸尽吴山出，潮平越树低。
寺近东溟日，山连北固春。
敢言知己少，性本类孤云。
叠波漾层汉，残阳补断霞。
澜深鱼自跃，风暖客还来。
河来天上阔，云度月边轻。
月露疏寒析，云涛闪画旗。
寒禽栖古柳，破月入微云。
夜阑潮动舸，秋迥月临城。
探骑通番垒，降兵逐汉旗。
关河双鬓白，风雪一灯青。
坐石云生袖，添泉月入瓶。
境闲僧渡水，云尽鹤盘空。
剑静龙归匣，旗闲虎绕竿。
鸟归杉随雪，僧去石沉云。
露馆涛惊枕，空庭月伴琴。
寒灯催腊尽，晓角唤春归。
危溜含清瑟，飞花点玉觞。
空潭闻鹿饮，疏树见僧行。
磬断虫声出，峰迥鹤影沉。
扇声犹泛暑，井气忽生秋。
云残僧扫石，风动鹤归松。
春浅冰生井，宵分月上轩。
岭暮清猿急，江寒白鸟稀。
人游曲江少，草入未央深。
古戍生烟直，平沙落日迟。
梵容分古像，唐语入新经。
鹤惊金刹露，龙蛰玉瓶泉。
暝鹤栖金刹，秋僧过石桥。
露寒金掌重，天近玉绳低。
来时云拥衲，别夜月随筇。
惊蝉移古柳，斗雀堕寒庭。
鹤传沧海信，僧和白云诗。
孤云还静境，远籁发秋空。
鸟暝风沉角，天清月上旗。
多年不道姓，几日旋移家。
行县山迎舸，论兵云绕旗。
山色临巴迥，江流入汉清。
喧风生木末，迟景入泉心。
遗偈传诸国，留真在一峰。
野人传相鹤，山叟学弹琴。
湘云随雁断，楚路背人遥。
月高山舍迥，霜落石门深。
古木风烟尽，寒潭星斗深。
品画逢名岳，横琴忆古贤。
岚重琴棋湿，风长枕簟寒。
归禽动疏竹，落果响寒塘。
路遥无去伴，山叠有啼猿。
富嫌千口少，贫恨一身多。
登楼千里月，攲枕一声蝉。
要路花争发，閒门草易荒。
白云覆青山，青山顶不露。
晴原望新麦，一片绿云香。
无魔不成佛，观过始知仁。
路险客须到，山高人尽耕。
但喜亲庭健，何愁客路长。
僻疑昏有虎，静怪晓无鸡。
竹静深留月，花多不辨香。
城响涛头入，江昏雨脚斜。
园林穷胜事，钟鼓乐清时。
感公行乐处，蚤莫得相思。
苔痕遗鸟爪，菊本寄蛩音。
归来陶隐居，拄颊西山云。
两屐上层楼，一目略千里。
竹才生便直，梅到死犹香。
泉涌龙频跃，山灵鸟不来。
归心如病叶，一片落江城。
柳断桥方出，烟深寺欲浮。
微波拂凉吹，澹烟生远树。
绿径无行路，苍苔露未晞。
寒临重阁迥，影带乱山流。
自然鸥鸟亲，日与渔樵遇。
乘月多忘归，往往带霜露。
平林映日疏，野草经寒短。
天寒湘水秋，雨暗苍梧暮。
水云生四面，常恐世人迷。
暮烟秦树暗，落日渭川明。
无人云闭户，深夜月为灯。
千林如有喜，一气自无私。
今宵方对月，何日结忘年。
于今尚未好，漠漠宜秋雨。
草浓春径狭，树密晚窗阴。
鸟归花影动，鱼触浪痕圆。
何人轻大厦，放尔偃深云。
飞来疑是鹤，下处却寻鱼。
不知吹者意，何似听人心。
但存方寸地，留与子孙耕。
海月随帆落，溪花绕驿流。
船官风破浪，关吏鼓通晨。
雨别荆台梦，风回越水樵。
蚕寒冰茧瘦，蜂老露房攲。
草平天一色，风暖燕双高。
断香浮缺月，古像守昏灯。
红尘三尺险，中有是非波。
倏忽平为险，分明假夺真。
想像通恍惚，大木涵天风。
云霞揖神仙，烟火认城郭。
先生已何处，依旧白云飞。
西山瞰大江，迤逦龙鳞湿。
众山四面合，二水南北流。
水归交广尽，天入斗牛初。
因君古人风，更欲投吾簪。
炎日似流金，火云如匹绛。
方竹同吾操，端然直物间。
微雨鹭翘艇，夕阳人倚楼。
古寺当江湄，归舟昔尝往。
今日湖中石，当年天上星。
空传赵居士，不见纸衣僧。
绿野有佳气，清淮无点尘。
文日闻贼报，七日走如烟。
秀蹙青螺髻，香持白蟹螯。
中心如自固，外物岂能迁。
尧舜几千年，其心至今在。
花随红意发，叶就绿情新。
古木直无巢，野泉清绝钓。
巨为三县镇，雄据众山尊。
眉间见喜气，行人有归期。
每闻同列进，不觉寸心忙。
水合双江急，山逢百窍深。
数封天子诏，两代帝王师。
白头逢国士，青眼酒尊开。
渔歌回寒浦，樵歌入暝烟。
彼美出南国，关山不常有。
霁色澄千里，潮声带两州。
行到寺中寺，坐观山外山。
晴开千障雾，翠落万家楼。
岩排星斗七，石涌佛身三。
山晓月初上，江鸣潮欲来。
朋也老无能，淡如云水僧。
叠嶂秋光浅，寒松古韵清。
鲁直今已矣，平生作小诗。
陇云飘软玉，江月洗寒金。
吾今为奉职，子莫怨鸾孤。
花笑似留客，鸟啼如唤人。
春兰抱幽姿，无意生蒿艾。
仙云春对客，神烛夜流空。
城晚通云雾，亭深到芰荷。
从来钓竿手，不解叩黄扉。
金屋暖犹积，玉关寒更深。
极目又芳草，捲帘非故山。
饭白云留子，茶甘露有兄。
游蜂与狂蝶，无计旁檀心。
吴音未至慢，楚语不假些。
山色不违人，嵌满千家窗。
清霜夜漠漠，佳食晓累累。
学诗比登仙，金膏换凡骨。
身既事十主，女亦妃九龙。
铁乌老龙挺，谁为辨雌雄。
应为览德归，来仪化灵迹。
茧收松上雪，麦刈陇头云。
谁折可怜花，置我经行处。
去止书三箧，归亡酒一鸱。
清霜群木落，尽见西山秋。
归路夕阳收，山翠染襟袖。
釜星晚杂出，雨脚晨可歇。
谁能分梦觉，真妄两悠悠。
木落千山瘦，天高一雁横。
高歌感人心，心悲将柰何。
贪夫蚁旋磨，冷官鱼上竿。
发为干戈白，心于社稷丹。
不知更事多，但觉拜人少。
蚁浮金椀浊，妓压画船低。
天寒霜雪繁，游子有所之。
拥炉莫言冷，世间行路难。
汉节从分竹，刘鞭不用蒲。
炊烟逗疏蔼，樵径入苍苔。
苔侵垂磴蔓，竹隐断岩花。
平生功名心，夜窗短檠灯。
谁家竹可款，何处酒难忘。
夜雨急还急，客愁深复深。
玉立竹千亩，金垂橘万头。
白水十丈瀑，吴塘千顷波。
诸公宜努力，荆棘已千村。
向使不死贼，未必世能容。
青女霜如失，黄人日故迟。
山色秋难老，池光夜不昏。
秀峰双拱背，庾岭独当眸。
长安酒苦贵，蟹初臂著霜。
海薪不论钱，何苦忧无炭。
铜盆湛冰雪，谁谓无寒泉。
人闲知昼永，花落见春深。
寒无蟹螯持，犹觉非故围。
云护俨公塔，天清雷满池。
麦天晨气润，况复雨频频。
饥肠不贮酒，冻粟自生春。
樵策初无主，鸡豚各认家。
郡为三蜀蔽，地与两京通。
江阔吞章贡，原长接广闽。
月影印仙迹，花香供笔灵。
试将天下照，万象总分明。
灯昏鼠窥研，雨急犬穿篱。
佳人不耐冷，重叠著春衣。
鸟声妨客梦，花片搅春心。
徘徊临北顾，慷慨俯东流。
小楫登鱼蟹，平原聚鸟乌。
溪瘦玉声小，山横翠色深。
网罗今不密，回首不须惊。
暖河消雪带，风柳散冰丝。
秋声归草木，寒色到衣裘。
况此春欲暮，风温脱花须。
诗情如夜鹊，三绕未能安。
五岭炎蒸地，从来着逐臣。
宁作赵氏鬼，不为它邦臣。
洞房人不见，相望摘杨花。
山水同三峡，烟霞似十洲。
近城殊未发，君与探山宫。
轮中如有物，光外更无空。
大虚万籁息，人散一帘斜。
诗书满肠腹，应笑带经人。
反躬端得味，当得有馀师。
夕来分外阃，昼铭过江东。
海阔从鱼跃，天空任鸟飞。
明年桃李月，春入马蹄轻。
愁非为宋玉，亦不因莫愁。
薤叶秀且耸，兰香细而幽。
更高千万丈，还我上头行。
醉石眠花影，吟廊步藓纹。
春水绿平野，夕阳半山红。
一樽溪上别，孤棹雨中行。
贫居三不往，薄宦两无求。
细花穿弱缕，盘向绿云鬟。
天晴常网湿，船窄自心宽。
着马轻鞍重，随僧皂衲斑。
数年何处客，昨夜独归船。
飘泊知何处，艰难亦到僧。
云生画佛壁，叶落病僧房。
终日无人到，隔林惟鸟啼。
一春多是雨，四壁半生苔。
飘风惊日月，落叶满乾坤。
井在丹谁炼，碑残墨欲枯。
无钱难得酒，有菊自开花。
郡乘纪春申，山因号曰君。
石润黏苍藓，涧高流白云。
雁断风仍急，鸟啼天正阴。
石压笋斜出，崖悬花倒生。
到江吴地尽，隔岸越山多。
屋头风过雁，灯背月移窗。
风雨不出户，儿孙共读书。
雁沈秋驿雨，鸡送晓窗灯。
门当车马道，帘隔利名尘。
凤蹴瑶华散，龙衔桂子香。
江湖攲枕梦，风雪打窗时。
云开千里月，风动一天星。
绿涨他山雨，青浮近市烟。
月色四时好，人心此夜偏。
春水有秀色，野云无俗姿。
晴光摇碧海，远色带沧洲。
雨声喧莫岛，水色借秋空。
岁暮入城郭，揽衣独裴回。
出处自有时，人生安得偕。
兴怀旧游者，零落已将半。
凄然不成欢，临风发长叹。
一适乃云可，得丧非所患。
试与扣山灵，傥售捐薄俸。
过辞二亲墓，振策陟长衢。
妍歌展妙声，发曲吐令辞。
春酒甘如醴，秋醴清如华。
濯龙望如海，河桥渡似雷。
铜拔打铁拔。元家世将末。
狐截尾。你欲除我我除你。
学则浑绘纬，口则绘纬浑。
寒威渐离风，春色方依树。
教我莫思量，争不思量。
一声啼鸟，常道无消息。
竹边风细，月色淡阴阴。
戏马风流，佩茱萸时节。
莺掷垂杨，一点黄金溜。
空将别泪，洒作人间雨。
桃花园，宛转属旌幡。
贫不学俭，富不学奢。
人死留名，豹死留皮。
裴头黄尾，三求六李。
乔木先枯，众子必孤。
逢贼得命，更望复子。
目有四白，五夫守宅。
花开来里，花谢也里。
豺狼当路，无地游从。
皎皎练丝。在所染之。
父邪母邪。天乎人乎。
断竹续竹。飞土逐肉。
楚虽三户。亡秦必楚。
忍之须臾，乃全汝躯。
辅人无苟，扶人无咎。
上天弗恤。夏命其卒。
得人者与。失人者崩。
云闭星月，飞琼集庭。
湖腻烟光，柳垂新绿。
玲珑枝枝，斗妆金粟。
疏绮笼寒，浅云栖月。
蝉碧句花，雁红攒月。
潇潇暮雨，梨花寒食。
烟横山腹，雁点秋容。
见处即已，无心即了。
金谷移春，玉壶贮暖。
三府三起，作苦何辞。
汗粉难融，袖香新窃。
珠蹙花舆，翠翻莲额。
商，西风只在垂杨外。
孤云两角，去天一握。
老大多材，十年坚坐。
渚明沙霁，雨晴霞丽。
静而有文，可不与语。
居百尺楼，或拜其下。
熊经鸟申，可以长生。
充融卷稷，是为四张。
三真六草。为天下宝。
手攀弱枝。足逾弱泥。
帆随湘转。望衡九面。
有义有礼。房家兄弟。
一日不书。百事荒芜。
其益如毫。其损如刀。
智如禹汤，不如常耕。
讲书论易。其锋难敌。
南山瀑布。非朝即暮。
一两丝能得几时络。
公胡不复遗其冠乎。
衣与缪与。不女聊。
算一一都在我心头。
早团圆，早早团圆。
念谁伴、茜裙翠袖。
羸牛劣马。寒食下。
能赋能诗。阳休之。
待钱来，待钱来。
云行西，星照泥。
天将雨，鸠逐妇。
百年为市后为池。
麟之口，光庭手。
一鸡死，一鸡鸣。
杨柳杨柳漫头驼。
无狐魅，不成村。
不得登，登便倒。
三公后，出死狗。
欲拔贫，诣徐闻。
军无媒，中道回。
逢儒则肉师必覆。
骑马来，骑马去。
冷蝶寒蜂尚未来。
凤钗乱折金钿碎。
汉庭重少公何在？
高树阴疏鸟不留。
姮娥归处月华深。
欲问皇天天更远。
紫髯之伴有丹砂。
且劝香醪一屈卮。
屏欲除奢政返淳。
片逐银蟾落醉觥。
片逐银蟾落醉觥。
出畏之，入惧之。
画牡丹处极分明。
你为情多泪亦多。
六曲句阑四面风。
这心事、倚他谁。
别是一般春色好。
王孙去后多芳草。
曾教入夜月添白。
海棠著雨透胭脂。
炉香如雾斗帐深。
月移疏影上窗纱。
梧桐叶落雨潇潇。
落花点点绣苍苔。
花有重开月再圆。
双双飞燕柳边轻。
寸心如铁不关愁。
薰风时送芰荷香。
无情却被多情恼。
为谁瘦、为谁癯。
花有重开日□圆。
这愁绪、仗他谁。
夜寒斗觉罗衣薄。
去不远，路无多。
凤楼帘卷鳌山对。
花开时节连风雨。
杏花著雨胭脂透。
欲折花枝斜插鬓。
一种相思两地愁。
未怕飞燕似轻盈。
黄昏新月一钩纤。
柳绿花红春烂熳。
更憔悴、羞人见。
今夜谁添一种愁。
怎数向、更筹计。
东君去后无踪迹。
满池荷叶动秋风。
往事旧游浑似梦。
鹦鹉能言争似凤。
几处园林萧索里。
水边遥见久停桡。
白雪芬芳玉有香。
城头松柏锁愁烟。
雪底黄精与不疏。
一回酒渴思吞海。
石城松柏锁烟霞。
杜宇啼时花正开。
春云片片揭新绵。
道旁曾种万株松。
雨湿蓼花千穗红。
月如无恨月长圆。
春风天远望不尽。
风递花香入酒尊。
几度诗狂欲上天。
过江人物萃樵引。
兰夜沉沉鹄漏长。
哭愿吾皇不共天。
头戴花枝学后生。
奉使南游多好景。
千岩相望蔽松筠。
天高地下礼居中。
空掩玉楼先睡去。
一目全牛万隙开。
此生吾变未蹉跎。
人去人来眼转新。
烟锁西山暝色赊。
江汉西来天地白。
籍甚人言易已东。
故斸云根带藓移。
莫教独欠赤松游。
春风亭上问秋风。
行人将底酬春色。
疑是西湖处士魂。
惆怅晚来风定后。
何人月下此幽寻。
江头千树玉模糊。
客愁春恨两茫茫。
直似山阴雪下时。
天与风流春与娇。
可怜风味故依然。
暗香都自著人来。
可怜几许怀春意。
独无风雅可流传。
辨色争朝咫尺颜。
梨花院落春宵短。
今作尘埃奔走人。
更无人为作招魂。
多情为我香成阵。
虽贫未肯气如霄。
白鸟过林分外明。
熊儿投□骥子扶。
君自成龙我成道。
雪晨消磨一半春。
分明贮秋汀一角。
涧含苍壁隐青萝。
石间圆影叠金波。
本是离骚国里人。
衣篝不用绿沉烟。
八月分圆二十年。
对花今日柰天涯。
尊前依约认三公。
君未知人穷相事。
不知雨后理精神。
独上西楼四望赊。
飞云过雨洒明月。
啖毡使者莫思家。
莫恨东风剪拂迟。
病与西湖绝半年。
都在吟情句眼中。
春浦雪，涧泉梅。
秋来一凤向南飞。
红芭蕉映黑牵牛。
精一危微共一心。
士死惟留姓与名。
绿树新蝉第一声。
断霞一抹海天低。
藕叶清香胜花气。
僧家祗合在深山。
水暗人家水拍堤。
半欲离披半欲开。
不与花争世态红。
水底日为天上日。
才听黄鹂便断肠。
茅屋萧然野水东。
浮云暗不见青天。
二五相逢路再迷，
屋角数声鸦噪柳。
耕馀龙跃云津去。
谁与诗人管醉魂。
侬是水仙鸿雁行。
落日天寒客自愁。
万木逢霜一劫灰。
临风长作南枝想。
一身尽著雪衣裳。
流落人间一万篇。
从来明月无古今。
十年马上春如梦。
满屋挂碑光耿耿。
可能沽酒引柴桑。
闲伴孤云自在飞。
莫学饥鹰饱便飞。
到底不能成一曲。
一夕雷轰荐福碑。
过湖摧手屡沾襟。
这愁绪、仗他谁。
落花点点乡苍苔。
怎数向、更筹计。
欹枕无眠又无寐。
这心事、倚他谁。
为谁瘦、为谁癯。
一回酒渴思吞海。
下客抛官独自回。
回首高斋拭泪痕。
怪鸟啼春不避人。
物外风尘不染颜。
世上几时曾好古。
寒食年年必上公。
养拙藏愚春复春。
因郎憔悴却羞郎。
雨晴梨花春有光。
百辟九霄环帝座。
候得南枝腊后芳。
冉冉绿雾生人衣。
吾曹总为长江老。
香山寂寂听因缘。
江边闲舣济川舟。
二顷田园祇旧时。
竹閒初折半斜枝。
芝兰相照皆佳士。
看花出约几时回。
雪里消磨一半春。
紫宸朝罢衮衣闲。
龙沙依旧抱城流。
眼底青山映寂寥。
故人江北江南岸。
一枝春瘦雪初消。
星斗垂光烛紫坛。
少陵苦被诗相恼。
已束归鞍逐去鸿。
姑射楼台簇水仙。
江头枫叶赤愁客。
草履便将为幸舄。
临流谁复赋新诗。
章江之水抱城流。
浮云事有千端异。
船拥清溪尚一樽。
欲问此根何处得。
江南树树黄垂蜜。
彩云易散月长亏。
几多深恨断人肠。
罗衣消尽恁时香。
闲愁也似月明多。
祗把清风占得公。
春风藜杖起诗豪。
一寸玄云万斛泉。
玄中一著是吾宗。
几回梦作花间蝶。
不知雨后更精神。
又欲其生树上苔。
无热天中第一仙。
冰霜过了翩然去。
万叠云山飞小雁。
紫泥还拟九天来。
折羽翼兮摩苍天。
凿石见火能几时。
富则盛。贫则病。
力贵突。智贵卒。
庭草无人随意绿。
卒客无卒主人。
纱窗晓色朦胧。
任他春去春来。
倚风三喷横竹。
莫怪沈腰易瘦。
一庭影浸梧竹。
频拭脸边新泪。
悠悠万里云水。
脉脉此情难识。
万里秋容浩荡。
独拥香衾一半。
每爱霜月风前。
旋折枝头新果。
满地落红千片。
凌云多少功业。
几声天外归鸿。
一寸云万斛泉。
多情到了多病。
黄昏新月一纤。
出居安能郁郁。
年命冉冉我遒。
雨月额千里赤。
枫落吴江冷。
黄贼打黑贼。
在室愧屋漏。
人生分外愁。
愚夫子不招。
梦里换春秋。
岁尽天涯雨。
江山几路分。
上潮吞海日。
何处趁杯盘。
方塘含白水。
十载恋明主。
田父可坐杀。
槐序候方调。
剑是两蛟龙。
灯花寒不结。
三马俱白眉。
欲把愁分付。
柳丝柔无力。
轻盈照路旁。
细雨乱如毛。
暗把归期数。
那得工夫送。
巧画远山眉。
自家无好况。
无计奈愁何。
千里伤行客。
更一声啼鸟。
无心傍照台。
菖蒲泛酒香。
一点芳心事。
南陌踏青游。
风雨江城暮。
陟彼南山采。
春风吹孤云。
茶疏缘睡少。
波涛海寺秋。
酒禄嗟予薄。
猿啼旅思悽。
君臣千载遇。
两岸夕阳红。
风过落花红。
风物一堆灰。
回首重阳嗟。
十日醉如何。
吾宗天下著。
教我甚情怀。
疑与月相吞。
有验如有神。
少孤主易感。
杖藜林下云。
山寒杏未花。
谈诗究乎而。
平浪势粘天。
老对白桂花。
云连京国深。
城中三亩宅。
羲皇向上人。
西陵西又西。
戏赓和靖句。
天空霜无影。
读书岂为官。
无风烟焰直。
横枝对菊开。
登临虽未立。
病起百花开。
有水不栽莲。
梅花处处妍。
空把月中枝。
堂有虚白闲。
信脚到太古。
天西玉一钩。
芍药□难种。
气味贤中好。
饥肤片玉明。
放怀便所便。
平生只信缘。
兄弟对举杯。
思君带孔移。
乾阙一钩金。
二疏辞汉去。
四诗风雅颂。
芳草碧连天。
□□含娇眼。
训大宽深古，
兴尽回兰棹。
兴亡两丘土。
笙歌陪酒圣。
红裙蘸碧波。
与君分两石。
乱山争夕阳。
啼妆露着花。
雪曳山容改。
共约城南方。
共看栖树鸦。
夕阳绿涧明。
半白在梨花，
独树临江古。
南来知寄谁。
云掌月阴晴。
野花香胜名。
纷纷事如麻。
风色偃貂裘。
东城出天子。
萧萧亦复起。
老吏抱案死。
候人猗兮。
鸿鹄将将。
不索何获。
天气阴阴。
魄散魂飞。
庭梧叶坠。
风剪梧桐。
青春三月。
挑云研雪。
华发青云。
忽忽早睡。
错应谁铸。
雨后轻寒。
金鸭香消。
喜见春。
